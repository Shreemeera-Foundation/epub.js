<?xml version="1.0" encoding="UTF-8"?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="en-US">
<head>
  <meta charset="utf-8" />
  <meta name="generator" content="pandoc" />
  <title>ch001.xhtml</title>
  <style>
    code{white-space: pre-wrap;}
    span.smallcaps{font-variant: small-caps;}
    span.underline{text-decoration: underline;}
    div.column{display: inline-block; vertical-align: top; width: 50%;}
    div.hanging-indent{margin-left: 1.5em; text-indent: -1.5em;}
    ul.task-list{list-style: none;}
  </style>
  <link rel="stylesheet" type="text/css" href="../styles/stylesheet1.css" />
</head>
<body epub:type="bodymatter">
<section id="svp-106" class="level1 unnumbered">
<h1 class="unnumbered">SVP-106</h1>
<p><strong>होआवें आसन ऐसें</strong></p>
<p>कृपायोगातील ‘आसन’ संज्ञेचा गूढार्थ उलगडून दाखविणारी</p>
<p>तीन मार्मिक प्रवचने</p>
<p><strong>श्री ज्ञानेश्र्वरी : अध्याय सहावा : अभ्यासयोग</strong></p>
<p>⃞</p>
<p><strong>शिरीष शांताराम कवडे</strong></p>
<p><strong>॥   श्रीवामनराज प्रकाशन  ॥</strong></p>
<p>‘श्रीगुरुकृपा’, श्रीसंत मामासाहेब देशपांडे पथ,</p>
<p>आनंदनगर, हिंगणे खुर्द, पुणे - ४११ ०५१</p>
<p><br />
</p>
<hr />
<p>ISBN 978-93-80988-59-7</p>
<p>⃞ <strong>प्रकाशक आणि कॉपीराईट्स :</strong></p>
<pre><code>शिरीष शांताराम कवडे

‘श्रीगुरुकृपा’, श्रीसंत मामासाहेब देशपांडे पथ, 

आनंदनगर, हिंगणे खुर्द, पुणे - ४११ ०५१</code></pre>
<p>⃞ <strong>मुद्रक :</strong></p>
<pre><code>श्री.जे.प्रिंटर्स प्रा.लि.

पुणे - ४११ ०३०</code></pre>
<p>⃞ <strong>अक्षर जुळणी :</strong></p>
<pre><code>सौ.ज्योत्स्ना वांकर

आनंदनगर, पुणे - ४११ ०५१</code></pre>
<p>⃞ <strong>संकलन :</strong></p>
<pre><code>श्रीनिवास सरदेसाई</code></pre>
<p>⃞ <strong>मुखपृष्ठ आणि रेखाचित्रे :</strong></p>
<pre><code>विजय गडकरी</code></pre>
<p>⃞ <strong>प्रकाशन तिथी :</strong></p>
<pre><code>‘श्रीपाद नवमी’, 

फाल्गुन कृ.९, श्रीशके १९२२

दिनांक : १७ मार्च २००१</code></pre>
<p>⃞ <strong>मूल्य :</strong></p>
<pre><code>पंचाहत्तर रुपये</code></pre>
<p><strong>श्रीवामनराज प्रकाशन : एकशे सहा</strong> (सुधारित तृतीय आणि चतुर्थ आवृत्ती, २०२०.)</p>
<hr />
<p><strong>॥  अर्पणपत्रिका ॥</strong></p>
<p><strong>प.पू.सद्‌गुरु श्री.श्री.द. (मामा) देशपांडे</strong></p>
<p>श्रीसद्‌गुरुराया;</p>
<p>आपल्या श्रीचरणांचे रजःकण,</p>
<p>हेच तर परमभाग्याचे सिद्धआसन;</p>
<p>आपली प्रेमपूत दृष्टी,</p>
<p>हीच तर समाधिसुखाचे आदिकारण;</p>
<p>…. आणि आपले प्रसन्न मुक्तस्मित,</p>
<p>हेच तर खरेखुरे शिवानुशासन !</p>
<pre><code>               ** - शिरीष**</code></pre>
<p><strong>भूमिका</strong></p>
<pre><code>                                प्रथम आवृत्तीची प्रस्तावना</code></pre>
<hr />
<p>श्री ज्ञानेश्र्वरीतील ‘सहावा अध्याय’ हा निगूढ साधनारहस्यांचा अदभुत प्रांत आहे. सद्‌गुरु श्रीसंत ज्ञानेश्र्वर महाराजांनी, अपार करुणामय होऊन श्रीदत्त आणि श्रीनाथ संप्रदायांची शांभववैभव-शिदोरी साधकपांथिकांना या निमित्ताने सिद्ध करून दिलेली आहे.</p>
<p>मागे, प.पू.सद्‌गुरु श्री.मामांच्या कृपेने, १९९३ साली फेब्रुवारी ते मे महिन्यांच्या दरम्यान, पुण्याच्या ‘मित्रमंडळ साधना केंद्रा’त श्री ज्ञानेश्र्वरीच्या सहाव्या अध्यायातील अकराव्या श्र्लोकावर सलग प्रवचन-सेवा घडली होती. त्या वेळी झालेल्या एकूण पंधरा प्रवचनांपैकी बाराच प्रवचने ध्वनिफितींच्या रूपाने उपलब्ध होऊ शकल्यामुळे तीच ‘<strong>जो संतीं वसविला   ठावो</strong>’ या शीर्षकाने पुस्तकरूपात आषाढी एकादशी दिनांक ९ जुलै १९९५ ला प्रसिद्ध झाली होती.</p>
<p>याच अकराव्या श्र्लोकाच्या उत्तरचरणावरील श्री माउलींची टीका ‘आसन’ विषय सांगणारी असल्यामुळे व त्याआधीच्या सर्व ओव्या या साधनास्थानाबद्दल असल्यामुळे, आसनासंबंधीच्या शेवटच्या पाच ओव्या त्या वेळी सेवेसाठी घेतलेल्या नव्हत्या.</p>
<p>या वर्षी दिनांक १५ व १६ जानेवारीला, वैराग येथे प.पू.सद्‌गुरु योगिराज श्री.वा.द.गुळवणी महाराज यांचा पुण्यतिथी महोत्सव मोठ्या उत्साहाने आणि आनंदाने साजरा झाला. त्या निमित्ताने झालेली तीन प्रवचनांची सेवा नेमक्या याच ‘आसन विषय’ स्पष्ट करणाऱ्या पाच ओव्यांवर घडली. ‘<strong>होआवें आसन ऐसें</strong>’ या शीर्षकाने हीच प्रवचने आज पुस्तकरूपात आपल्या हाती येत आहेत. या पुस्तकामुळे आता अकराव्या श्र्लोकावरील श्री माउलींच्या टीकेचा (पहिली १६३ क्रमांकाची ओवी सोडल्यास; कारण याच ओवीवरची तीन प्रवचने अनुपलब्ध आहेत.) पुरेसा अभ्यास त्यांच्याच कृपेने सहजपणे घडणार आहे.</p>
<p>आदरणीय श्री.रा.रा.श्रीनिवासराव सरदेसाई यांनी अत्यंत तत्परतेने ध्वनिफितींवरून प्रस्तुत प्रवचने उतरवून काढल्यामुळेच हे पुस्तक इतक्या लवकर प्रकाशित होऊ शकले. श्री.विवेक देशपांडे यांनी मुद्रण व्यवस्थापनाची तसेच सौ.ज्योत्स्ना वांकर यांनी अक्षर जुळणीची आणि सौ.सुप्रिया देशपांडे यांनी मुद्रित-शोधनाची सेवा निरलसपणे केली आहे. श्री.विजय गडकरी यांनीही सुंदर मुखपृष्ठसज्जा करून आपली सेवा भगवान श्री ज्ञानेश्र्वर माउलींच्या श्रीचरणीं रुजू केलेली आहे.</p>
<p>सर्व साधक सज्जनांना सद्‌गुरु श्री माउलींच्या या अमृतवाक्‌गंगेचा लाभ त्यांच्याच करुणाकृपेने होवो, अशी त्यांच्या पावन-मंगल श्रीचरणीं वारंवार प्रणिपातपूर्वक कळकळीची प्रार्थना आहे  !</p>
<p><strong>पुणे : - शिरीष शांताराम कवडे</strong></p>
<p>‘श्रीपाद नवमी’,</p>
<p>फाल्गुन कृ.९, श्रीशके १९२२</p>
<p>दिनांक : १७ मार्च २००१</p>
<p><strong>अनुक्रमणिका</strong></p>
<hr />
<p>[TOC]</p>
<hr />
<p><strong>श्री ज्ञानेश्र्वरी : अध्याय सहावा : अभ्यासयोग</strong></p>
<p><strong>_____</strong></p>
<p><strong>शुचौ देशे प्रतिष्ठाप्य स्थिरमासनमात्मनः ।</strong></p>
<p><strong>नात्युच्छ्रितं नातिनीचं चैलाजिनकुशोत्तरम्‌ ॥  भ.गी.६.११ ॥</strong></p>
<p><strong>म्हणोनि तैसें तें जाणावें । मनराहतें पाहावें ।</strong></p>
<p><strong>राहेल तेथ रचावें । आसन ऐसें ॥  ज्ञाने.६.११.१८१॥</strong></p>
<p><strong>वरी चोखट मृगसेवडी । माजि धूतवस्त्राची घडी ।</strong></p>
<p><strong>तळवटीं अमोडी । कुशांकुर ॥  ज्ञाने.६.११.१८२ ॥</strong></p>
<p><strong>सकोमळ सरिसे । सुबद्ध राहती आपैसे ।</strong></p>
<p><strong>एकपाडें तैसे । वोजा घालीं ॥  ज्ञाने.६.११.१८३ ॥</strong></p>
<p><strong>परी सावियाचि उंच होईल । तरी आंग हन डोलेल ।</strong></p>
<p><strong>नीच तरी पावेल । भूमिदोष ॥  ज्ञाने.६.११.१८४ ॥</strong></p>
<p><strong>म्हणोनि तैसें न करावें । समभाव धरावें ।</strong></p>
<p><strong>हें बहु असो होआवें । आसन ऐसें ॥  ज्ञाने.६.११.१८५ ॥</strong></p>
<pre><code>        - श्री ज्ञानेश्वरी, कुंटे प्रत.


        **          _____**</code></pre>
<ol type="1">
<li><strong>प्रवचन पहिले</strong></li>
</ol>
<p><strong>_____</strong></p>
<p><strong>म्हणोनि तैसें तें जाणावें । मनराहतें पाहावें ।</strong></p>
<p><strong>राहेल तेथ रचावें । आसन ऐसें ॥  ज्ञाने.६.११.१८१ ॥</strong></p>
<p>सद्‌गुरु श्री माउलींची सहाव्या अध्यायातील अकराव्या श्र्लोकावरची व्याख्याटीका चाललेली आहे. हा सहावा अध्यायच ‘अभ्यासयोग’ म्हणून विख्यात आहे. प्रत्यक्ष भगवत्प्राप्तीसाठी जे साधन अंगीकारावे लागते, साधकांना ज्याचे आचरण साधावे लागते, परमार्थासाठी जे नियमाने आचरणे आवश्यक असते त्यालाच ‘अभ्यास’ असे म्हणतात. तो अभ्यास कसा असावा; याविषयी माउलींनी सहाव्या अध्यायात मोठे सुंदर सांगितलेले आहे. या सहाव्या अध्यायाचा अकरावा श्र्लोक हा तर त्या अभ्यासयोगाच्या सुरुवातीचाच आहे. तेथूनच अभ्यासयोगाची ओळख करून देणे सुरू होते. श्रीभगवंत तेथे म्हणतात की;</p>
<p><strong>शुचौ देशे प्रतिष्ठाप्य स्थिरमासनमात्मनः ।</strong></p>
<p><strong>नात्युच्छ्रितं नातिनीचं चैलाजिनकुशोत्तरम्‌ ॥  भ.गी.६.१ ॥</strong></p>
<p>श्री माउलींची याच श्र्लोकाच्या उत्तरचरणावरची टीका चाललेली आहे.</p>
<p><strong>अभ्यासयोगाची तोंडओळख :</strong></p>
<p>श्रीभगवंत ज्याला <strong>‘शुचौ देशे’</strong> म्हणजे शुद्ध देश म्हणून संबोधितात, तसा शुद्ध देश म्हणजे काय, याचे माउलींनी आधी वर्णन केलेले आहे. ते विवरण पूर्ण झाल्यानंतर आता ते <strong>‘प्रतिष्ठाप्य स्थिरमासनमात्मनः।’</strong> म्हणजे स्थिर असे आसन मांडण्यासंबंधी सांगताहेत; आसनासंबंधीचा विचार सांगत आहेत.</p>
<p>पुढे, नववा अध्याय संपवून दहावा अध्याय सुरू करण्याच्या आधी पूर्वखंडात काय काय विषय आलेले आहेत याबद्दल माउली थोडक्यात सांगतात. तेथे माउलींनी एक फार महत्त्वाची ओळ घातलेली आहे. ते म्हणतात की;</p>
<p><strong>पंचमीं गव्हरिलें । योगतत्त्व ॥  ज्ञाने.१०.०.२५ ॥</strong></p>
<p>पाचव्या अध्यायात योगतत्त्वाच्या रहस्याचा थोडा भाग श्रीभगवंतांनी विशद केलेला आहे. त्याच अध्यायाच्या शेवटी, श्रीभगवंत पार्थाला सांगतात  की;</p>
<p><strong>हें पुससीं तरी भलें । संक्षेपें सांगों ॥  ज्ञाने.५.२६.१५० ॥</strong></p>
<p>त्यांनी याप्रमाणे पाचव्या अध्यायाच्या शेवटी पार्थाला ‘अभ्यासा’बद्दल अगदी थोडक्यात सांगितलेले आहे; त्याला ‘अभ्यासयोगा’ची तोंडओळख करून दिलेली आहे; आणि ती पार्थाच्या हृदयाला रुचल्यावर, त्याला त्याची आवड उत्पन्न झाल्यावर, पुढे सहाव्या अध्यायात त्यांनी तोच ‘अभ्यासयोग’ विस्ताराने पार्थाला सांगितलेला आहे. त्याचाच उल्लेख माउली दहाव्या अध्यायात असा करतात की, <strong>‘पंचमीं गव्हरिलें । योगतत्त्व ॥’</strong> ! आणि;</p>
<p><strong>तेंचि षष्ठामाजि प्रगट । आसनालागोनि स्पष्ट ।</strong></p>
<p><strong>जीवात्मभाव एकवट । होती जेणें ॥  ज्ञाने.१०.०.२६ ॥</strong></p>
<p>आता, <strong>‘तेंचि’</strong>; म्हणजे जे योगतत्त्व पाचव्या अध्यायात श्रीभगवंतांनी सांगितले होते तेच; पुढे सहाव्या अध्यायात त्यांनी आणखी स्पष्टपणे, विस्ताराने सांगितले. ते तेथे काय स्पष्ट करतात ? तर <strong>‘आसनालागोनि स्पष्ट  ।’</strong>. श्री माउलींचे हे शब्द विशेष महत्त्वाचे आहेत. श्रीभगवंतांनी जो ‘अभ्यासयोग’ सहाव्या अध्यायात स्पष्ट केला असे ते म्हणतात, तो <strong>‘आसनालागोनि’</strong> म्हणजे आसनापासून स्पष्ट केलेला आहे.</p>
<p>आता आपल्याला असा एक प्रश्र्न पडेल की, माउली जो ‘अभ्यासयोग’ सांगतात तो आहे तरी कसा ? तर तो <strong>‘अभ्यासचि आपणयातें करी । (ज्ञाने.६.११.१६६)’</strong> असाच आहे. खरे म्हणजे अभ्यासाची सुरुवात कशी होते, कोठून होते याचे वर्णन माउलींनी पुढच्या श्र्लोकाच्या टीकेमध्ये केलेलेच आहे. ते तेथे म्हणतात की;</p>
<p><strong>मग तेथ आपण । एकाग्र अंतःकरण ।</strong></p>
<p><strong>करूनि सद्‌गुरुस्मरण । अनुभविजे ॥  ज्ञाने.६.१२.१८६ ॥</strong></p>
<p><strong>अभ्यासाची सुरुवात :</strong></p>
<p>येथे जी अभ्यासयोगाची सुरुवात आहे तीच मुळात अनुभवापासून झालेली आहे. या अशाच विलक्षण पद्धतीचा हा ‘अभ्यास’ आहे असे ते म्हणतात. याचे वैशिष्ट्यच असे आहे की, साधकाने फक्त आसनावर बसायचे असते आणि मग तेथे बसून, सद्‌गुरुस्मरण करून, एकाग्र अंतःकरण ‘अनुभवायचे’ असते. याचा अर्थ असा आहे की यम, नियम, आसन आणि प्राणायाम हे अंग-चतुष्टय अभ्यासयोगात ‘साधना-अंग’ म्हणून येत नाही. त्याला येथे गौणत्व प्राप्त झालेले आहे.</p>
<p>पातंजलयोगाचा, अष्टांगयोगाचा जो साधना-क्रम सांगितलेला आहे; यम, नियम, आसन, प्राणायाम, प्रत्याहार, धारणा, ध्यान आणि समाधी; त्यातील पहिली चार अंगे आधी पूर्ण व्हायला हवीत हे अभ्यासयोगात गृहीतच धरलेले नाही. येथे सुरुवात जी होते तीच ‘एकाग्र अंतःकरण अनुभवण्यापासून’. याचाच अर्थ; कृपायोगात अभ्यासाची सुरुवात ही प्रत्याहारापासून होते. आधीचे यम, नियम, आसन आणि प्राणायाम असे काही यात ‘करायचे’ नसते.</p>
<p>श्री माउली ज्या अभ्यासयोगाबद्दल, महायोगाबद्दल; ज्या कृपायोगाबद्दल सांगतात तो खरा ‘चतुरंग योग’ आहे. तो प्रत्याहार, धारणा, ध्यान आणि समाधी या चार उत्तर-अंगांचाच आहे. पातंजलयोगाची जी चार पूर्वांगे आहेत; यम, नियम, आसन आणि प्राणायाम; ती या अभ्यासयोगाला आवश्यक आहेतच असे नाही. पण या अंगांचेही पालन जर केले तर ते मात्र अभ्यासयोगाला उपकारक ठरते, मदतीचे ठरते. आणि म्हणूनच माउली येथे मुद्दाम सांगतात की; <strong>‘आसनालागोनि स्पष्ट ।’</strong>.</p>
<p><a href="http://www.youtube.com/watch?feature=player_embedded&amp;v=Lj7oE58Gn_s" target="_blank"><img src="../media/file0.jpg" width="240" height="180" alt="Haripaath" /></a></p>
<p><strong>आसनाची गूढ व्याख्या :</strong></p>
<p>‘आसन’ ही तर प्रत्याहाराच्या आधीची पायरी आहे. अष्टांगयोगातील तो तिसरा विभाग आहे. त्यानंतर चौथा ‘प्राणायाम’ सांगितलेला आहे. आता गंमत अशी आहे की, माउली जरी येथे आसनाबद्दल बोलले आहेत तरी यात आसनावर ‘बसावे कसे ?’ याचा त्यांनी फारसा विस्ताराने ऊहापोह केलेलाच नाही. फक्त एका ओवीतच तो विषय त्यांनी संपवलेला आहे. त्यापलीकडे जास्त काही सांगितलेलेच नाही.</p>
<p>या <a href="http://www.youtube.com/watch?feature=player_embedded&amp;v=Lj7oE58Gn_s" target="_blank">‘आसन’</a> शब्दाच्या मोठ्या सुंदर व्याख्या, नाथसंप्रदायातील विविध महात्म्यांनी केलेल्या आहेत. ‘आसन’ शब्दाची अशीच एक अत्यंत सुंदर व्याख्या, सद्‌गुरु श्री गोरक्षनाथ महाराजांनी ’सिद्धसिद्धांतपद्धति’मध्ये सांगितलेली आहे. ते म्हणतात की;</p>
<p><strong>आसनम्‌ इति स्वस्वरूपे समासन्नता । (सि.सि.प.२.३४)</strong></p>
<p>‘‘आसन म्हणजे स्व-स्वरूपात स्थिर राहणे होय !’’</p>
<p>शिवाय आसनावर बसताना, <strong>‘सावधानेन स्थातव्यं इत्यासनलक्षणम्‌  । (सि.सि.प.२.३४)’</strong>; म्हणजे ‘आसनावर सावधानतेनेच बसायला हवे,’ असेही ते म्हणतात.</p>
<p>ज्याचे ‘आसन’ जनांमध्ये विचरण करीत असतानाही स्थिरच राहते, त्यालाच सद्‌गुरु श्री गोरक्षनाथ महाराज ‘अवधूत’ असे म्हणतात. <strong>‘लोकमध्ये स्थिरासीनः। (सि.सि.प.६.५)’</strong>. याचाच अर्थ असा की, लोकांमध्ये मिसळूनही ज्याची स्वस्वरूपाशी असलेली तदाकारता कधी भंग होत नाही त्याचेच आसन खरे स्थिर झालेले असते असे म्हणावे; व त्यालाच ‘अवधूत’ जाणावे.</p>
<p>आपण ज्याला ‘आसन’ असे म्हणतो त्याचे प्रत्यक्षात दोन भाग असतात. आपण ज्यावर बसतो त्याला ‘आसन’ म्हटले जाते; आणि त्यावर ज्या पद्धतीने बसतो त्यालाही ‘आसन’च म्हणतात. या दोन्ही गोष्टी बाजूला ठेवून नाथसंप्रदायाची व्याख्या मात्र तिसरीच गोष्ट सांगते. त्यात ते असे म्हणतात की, ‘‘जर आपले मन स्थिर झाले, प्राण स्थिर झाले आणि त्या स्थिर प्राणांमुळे जीव जर आत्मस्वरूपात लय पावला; म्हणजेच आपल्या वासनांचा भाग टाकून जीव जर आत्मस्वरूपाला प्राप्त झाला; तर ती प्राप्त होणारी जी स्थिर, सम अशी दशा आहे त्या दशेलाच ‘आसन’ म्हणावे  !’’ याहून वेगळा विचार त्यांनी सांगितलेला नाही. त्यामुळे याही विचाराचा भाग माउलींनी ‘परंपरा’ म्हणून गृहीत धरलेलाच आहे.</p>
<p><strong>अभ्यासाचे स्थान :</strong></p>
<p>आता श्री माउली येथे सांगतात की;</p>
<p><strong>म्हणोनि तैसें तें जाणावें । मनराहतें पाहावें ।</strong></p>
<p><strong>राहेल तेथ रचावें । आसन ऐसें ॥  ज्ञाने.६.११.१८१ ॥</strong></p>
<p><strong>‘म्हणोनि’</strong>च्या आधी त्यांनी जो एक भाग येथे सांगितलेला आहे तो ’स्थानमाहात्म्या’चा आहे. ते म्हणतात की साधनेला बसण्यासाठी जे स्थान आवश्यक आहे, जे स्थान आपल्याला निवडायचे आहे त्या स्थानाचीही काही वैशिष्ट्ये तपासायची असतात. ती जर त्या स्थानाच्या ठिकाणी असली तर त्यांचा साधनेला उपयोग होतो आणि त्यायोगे साधना आणखी चांगली होते. ती वैशिष्ट्ये कोणती ? याबद्दल ते थोडक्यात सांगतात की, <strong>‘जो संतीं वसविला ठावो । (ज्ञाने.६.११.१६५)’</strong> ही त्यातली पहिली अत्यंत महत्त्वाची अट झाली. आपण साधनेसाठी ज्या जागी बसू  त्या जागी संत-महात्म्यांनी तप केलेले असावे; किंवा ती जागा संतांनी वसविलेली तरी असावी. संतांच्या चरणरजाने ती जागा पवित्र झालेली असावी. हा झाला <strong>‘संतीं वसविला ठावो  ।’</strong>. पुढे त्यांनी दुसरी अट अशी सांगितलेली आहे की;</p>
<p><strong>जें येणेंमानें बरवंट । आणि तैसेंचि अतिचोखट ।</strong></p>
<p><strong>जेथ अधिष्ठान प्रगट । डोळां दिसे ॥  ज्ञाने.६.११.१७१ ॥</strong></p>
<p>ज्या जागी बसल्यानंतर मनात श्रीभगवंतांबद्दल विचार येतो, मन आपोआपच लय पावू लागते अशी ती जागा असावी. अशी जागा मुख्यत्वे दोनच ठिकाणी असू शकते. ती ठिकाणे म्हणजे;</p>
<p><strong>तेथ निगूढ मठ होआवा । कां शिवालय ॥  ज्ञाने.६.११.१७९ ॥</strong></p>
<p>तेथे बाहेरच्या जगापासून अलिप्त असलेला असा एखादा संतांचा एकांत मठ असावा, <strong>‘निगूढ मठ’</strong> असावा किंवा <strong>‘शिवालय’</strong> तरी असावे; असे माउली येथे सांगतात.</p>
<p><strong>‘मठ’ आणि ’शिवालया’चा अर्थ :</strong></p>
<p>अशा जागीच मनाचा सुलभतेने लय होणे शक्य होते. प.पू.सद्‌गुरु श्री.मामा याचा फार सुंदर अर्थ सांगायचे. ते म्हणायचे की, आपण बहुतेक सगळे गृहस्थाश्रमी साधक आहोत. आपण कोठे असा निगूढ मठ शोधायला जाणार  ? आपण रोज कोठे शिवालयात ध्यानासाठी बसायला जाणार ? जेथे दिवसातून कसा तरी एक तास साधनेसाठी काढतानाच आपली ओढाताण होते, तेथे आपण निगूढ मठ किंवा शिवालय शोधीत कोठे जाणार ?</p>
<p>म्हणून माउलींनी साधकांच्या; विशेषतः गृहस्थाश्रमी साधकांच्या दृष्टीने या सांगण्यातून विशेष अर्थ दाखविलेला आहे. ‘निगूढ मठ’ याचा अर्थ साधनेची अशी जागा की जी लोकांना दिसणार, जाणवणार नाही. आपण जेव्हा आपल्या घरी पहाटे ब्राह्ममुहूर्तावर साधनेसाठी बसतो त्या वेळी सगळे जग शांत झोपलेले असते. आपल्याही घरातले सगळे अगदी गाढ झोपेत असतात, साखर झोपेत असतात. अशा वेळेला आपले घरच एक ‘निगूढ मठ’ होते. येथे घर नांदत आहे की नाही हे सांगून सुद्धा समजणार नाही इतके ते शांत असते. तेच सकाळ झाली आणि आपला रोजचा कारखाना एकदा सुरू झाला की मग सांगायची वेळ येते की, या घरात कधीतरी शांतता होती. म्हणून ‘निगूढ मठ’ याचा अर्थ, ‘लक्षात येणार नाही इतके शांत घर’. ब्राह्ममुहूर्ताची ही जी शांतता असते ती जर साधकाला साधता आली, तर त्याला निगूढ-मठातच बसल्याचे श्रेय मिळते.</p>
<p>‘शिवालय’ याचा अर्थ ‘पवित्र असे मंदिर, घर’ ! ज्या घरात नेहमी प्रेमाने, नियमाने साधना होत असते ते ’शिवालय’च असते. प.पू.श्री.मामा सांगायचे की, ज्या ठिकाणी आपल्या सद्‌गुरूंची प्रतिमास्थापना आपण श्रद्धेने केलेली असते आणि जिथे त्यांच्या समोर आपण नियमित साधना करीत असतो, त्यांची पूजाअर्चा करत असतो; तेच स्थान <strong>‘संतीं वसविला ठावो ।’</strong> होते. कारण त्या ठिकाणी त्या संतांचे, त्या सद्‌गुरूंचे प्रत्यक्ष सान्निध्य आपोआप प्रकट, सिद्ध होत असते. म्हणून या ज्या दोन्ही अटी सांगितलेल्या आहेत त्या आपल्याला अगदी घरबसल्याच मिळतात. पण आपल्याला त्याप्रमाणे त्यांचा लाभ मात्र घेता आला पाहिजे. आपल्याला ते शास्त्र कळले पाहिजे. नाही तर काही उपयोग होणार नाही.</p>
<p><strong>अधिष्ठान प्रकट हवे :</strong></p>
<p>एकदा आम्ही प.पू.सद्‌गुरु श्री.मामांबरोबर एका सद्‌भक्तांच्या घरी गेलो होतो. त्यांच्या घरी स्वयंपाकघरात जेथे ओटा होता तेथे त्याच्या बाजूलाच एक बारकेसे देवघर होते. त्या देवघरात दोन मूर्ती; तसेच एक फोटो आतमध्ये; आणि बाहेरच्या बाजूला एक फोटो होता. स्वयंपाकाच्या फोडण्यांची तेलकट वाफ रोजच्या रोज त्या फोटोंवर, मूर्तींवर बसून आणि त्यावर काजळी साठून ‘देव’ अदृश्यच झालेले होते. मूर्ती कोणाच्या ? फोटो कोणाचे ? हे कळायला काही मार्गच नव्हता.</p>
<p>त्या गृहस्थाने, मोठ्या कौतुकाने प.पू.श्री.मामांना आपले देव दाखवले. आपल्या घरी सद्‌गुरु आले की त्यांना ‘देवघर’ दाखविण्याची आपल्याला मोठी हौस असते. प.पू.श्री.मामा त्यावर म्हणाले; ‘‘अरे, हा बाहेरचा फोटो कोणाचा आहे ?’’ हे ऐकून तो ‘‘काय की जाणे ?’’ म्हणून डोके खाजवायला लागला. मग थोडा विचार करून तो म्हणाला; ‘‘बरेच दिवसांत बघितलाच नाही. काही आठवत नाही !’’ त्यावर प.पू.श्री.मामा त्याला म्हणाले; ‘‘जरा तो फोटो पुसून स्वच्छ कर म्हणजे काय आहे ते दिसेल !’’</p>
<p>मग त्याने त्याप्रमाणे निरमा लावून तो फोटो घासून स्वच्छ केल्यावर आम्हांला कळले की तो मारुतिरायांचा फोटो होता ! तोपर्यंत त्यांचा ‘अज्ञातवास’च चाललेला होता. मारुतिरायांना त्यांचा पूजक भक्त दिसत नव्हता आणि पूजकाला ते मारुतिराय दिसत नव्हते ! गंमत म्हणजे, असे असून सुद्धा त्यांची ‘पूजा’ रोज चालू होतीच. याला माउली म्हणतात त्या, <strong>‘जेथ अधिष्ठान प्रगट । डोळां दिसे ॥  ज्ञाने.६.११.१७१ ॥’</strong> अशा सदरात घालता येईल काय  ?</p>
<p><strong>घर साधनेने नांदावे :</strong></p>
<p>सद्‌गुरूंचे अधिष्ठान हे तर साधनेच्या जागेत पाहिजेच; पण ते देखील नित्य जागते राहिले पाहिजे. मात्र कधी तरी षठीसहामासी आठवण झाली म्हणून उदबत्ती लावली; असाच भाग सहसा अनेकांकडे दिसतो.</p>
<p>आम्ही बरेचदा प.पू.सद्‌गुरु श्री.मामांच्या बरोबर त्यांच्या सद्‌भक्तांच्या घरी जायचो. तेव्हा असे लक्षात यायचे की, त्या घरी प.पू.श्री.मामा येणार म्हणून हॉलमध्ये टीपॉयवर मुद्दाम ज्ञानेश्र्वरी काढून ठेवलेली असे; शिवाय अध्यात्माची दोन-चार पुस्तकेही शेजारी मांडलेली असत. अशा वेळी प.पू.श्री.मामा मुद्दामच विचारायचे; ‘‘काय रे, रोज ज्ञानेश्र्वरी वाचतोस काय ?’’ त्यावर उत्तर यायचे, ‘‘नाही हो, मामा ! पण आज तुम्ही येणार म्हणून काढून ठेवली. म्हटले तुम्हांला लागली कदाचित्‌ तर असावी हाताशी !’’ म्हणजे यांना सद्ग्रंथांची गरज नाहीच. याला काही <strong>‘जेथ अधिष्ठान प्रगट । डोळां दिसे ॥  ज्ञाने.६.११.१७१ ॥’</strong> म्हणत नाहीत.</p>
<p>म्हणून साधकाचे घर साधनेच्या दृष्टीने राबते पाहिजे, गाजते पाहिजे, नांदते पाहिजे. काही घरांमध्ये रात्रंदिवस प्रपंचच सुरू असतो. तो सुरू ठेवा म्हणून कोणाला काही सांगावे लागते काय ? प्रपंचाची गरज असते आणि म्हणून प्रपंचाच्या दृष्टीने घर सतत जागे असतेच. आपण म्हणतो, ‘घर नांदते आहे !’ पण खरोखरीच घर नांदते की घरातील माणसे नांदतात ? घर काही नांदत नसते. घरातली सगळी माणसे बाहेर गेली तर एकदम सगळाच शुकशुकाट होईल. त्या शांततेत घर अगदी खायला उठेल.</p>
<p>माणसे जर अशी प्रपंचाच्या दृष्टीने नांदू शकतात; तर ती परमार्थाच्या दृष्टीने नांदू शकणार नाहीत काय ? माउलींचे त्यामुळे असे म्हणणे आहे की, जेथे प्रत्यक्ष परमार्थ नांदतो त्यालाच ‘निगूढ मठ’ असे म्हणावे; त्यालाच ‘शिवालय’ असे म्हणावे. नाही तर आहेतच आपल्या घरी इतर सगळ्या गोष्टी !</p>
<p>घरात निदान ब्राह्ममुहूर्तावर तरी साधनेला अनुकूल असे वातावरण हवे. दिवसभरात कधीतरी निदान भगवंतांचे स्मरण व्हावे, पूजन व्हावे, सद्‌गुरूंना वंदन व्हावे. नाही तर आहेच आपला घरात मोठ्या आवाजात टी.व्ही., रेडिओ चालू ! ते दोन्ही जर का बंद असले तर कुठे घरातली बायका-पोरेच मोठमोठ्याने ओरडत असतात. एकंदरीत असा सगळा ‘सांस्कृतिक’ कार्यक्रम दिवसभर घरात चाललेला असतो. त्यात काही खंड पडत नसतो. पण याला काही आपण माउलींना अभिप्रेत असलेले ‘शिवालय’ म्हणणार नाही. म्हणून श्री माउली जे सांगतात ते आपण आधी नीट जाणून तरी घेतले पाहिजे.</p>
<p><strong>मन राहते हवे :</strong></p>
<p><strong>‘म्हणोनि तैसें तें जाणावें । (ज्ञाने.६.११.१८१)’</strong>. आता, ते <strong>‘तैसें’</strong> म्हणजे ‘कैसे’ जाणावे ? तर त्यांनी आधी जे सांगितले आहे त्याप्रमाणेच जाणावे लागते; आणि त्यातही मुख्य म्हणजे <strong>‘मनराहतें पाहावें ।’</strong> हे गरजेचे आहे. साधनेला अनुकूल अशी जागा कोणती ? याचे थोडक्यात उत्तर माउली <strong>‘मनराहतें पाहावें  ।’</strong> या शब्दांनी देतात. प्रथम आपल्याला तेथे बसावेसे तरी वाटले पाहिजे.</p>
<p>काही घरांमध्ये गेल्यावर अशी विचित्र परिस्थिती दिसते की तेथे बसणे तर सोडाच, पण दोन मिनिटे थांबावेसेही वाटत नाही. ‘कधी एकदाचे बाहेर पडतो’, असे आपल्याला होऊन जाते. घरात सगळाच पसारा अस्ताव्यस्त पडलेला असतो. कोठून तरी कसले तरी चित्रविचित्र वास येत असतात. वापरलेले कपडे ठिकठिकाणी बोळ्यांसारखे पडलेले असतात. अशी बरीच घरे हल्ली दिसतात. माउली अशी जागा साधनेला अनुकूल मानत नाहीत. <strong>‘मनराहतें पाहावें ।’</strong> म्हणजे तेथे मनाला किमान प्रसन्नता तरी वाटली पाहिजे.</p>
<p><strong>‘मनराहतें’</strong> म्हणजे काय ? याचा सूक्ष्म अर्थ देखील नीट समजून घ्यावा. मन जर प्रपंचातच राहील तर त्यात काही विशेष नाही. कारण त्याचा तो स्वभावच आहे. पण मनाला जर तेथे ‘साधनेत राहावे’ असे वाटत असेल तर तीच जागा साधनेसाठी योग्य आहे. <strong>‘मनराहतें’</strong> स्थान म्हणजे ‘मनाला साधनेमध्ये रमावेसे वाटावे’ असे स्थान !</p>
<p>काही पवित्र स्थाने अशी असतात की जेथे गेल्याबरोबर आपोआप डोळे मिटू लागतात, तेथे आपल्याला शांतपणे बसावेसे वाटते. आपल्या देशाबाहेरची काही विशिष्ट स्थाने सोडून द्या; पण अशी अनेक क्षेत्रे आपल्या भारतातच आहेत; कारण ही ‘पुण्यभूमी’ आहे.</p>
<p>हाच अनुभव आपल्याला ’माउली’त देखील येतो. कारण ते प.पू. सद्‌गुरु श्री.मामांचे तपःस्थान आहे. त्यामुळे तेथेही असे स्पष्टपणे अनुभवाला येते की, एखाद्याचे मन कितीही व्यग्र असले, चित्त कितीही दुःखी असले; आणि असा कोणी जर माउलीत येऊन बसला; तर आपोआपच त्याचे मन शांत व्हायला लागते. मनातल्या विचारांचा, चिंतांचा त्याला आपोआप विसर पडायला लागतो आणि त्याचे मन श्रीभगवंतांचाच विचार करू लागते; प.पू.श्री.मामांचा विचार करायला लागते. मग ते हळूहळू शांत होत जाते आणि डोळे कधी आपोआप मिटले जातात तेही कळत नाही.</p>
<p><strong>‘आसन’ आणि ‘आसीन’ :</strong></p>
<p>‘माउली’त दर्शनाला येणाऱ्या अनेक लोकांचे असे रोजचे अनुभव बघितले की आपल्यालाही तिथले ‘स्थानमाहात्म्य’ कळते. प्रपंचामध्ये खूप व्यग्र झाल्यामुळे ज्यांना काही सुचेनासे होते ते लोक माउलीत येऊन शांतपणे बसले की त्यांना ‘बरे’ वाटते. हा ‘अनुभव’ त्यांना कसा काय येतो ? तर <strong>‘मनराहतें पाहावें ।’</strong> असे त्यांचे मन तेथे स्थिर व शांत राहते म्हणूनच. आणि असे मन जेथे स्वस्थ राहते तेथे,** ‘राहेल तेथ रचावें । आसन ऐसें ॥  ज्ञाने.६.११.१८१ ॥’**.</p>
<p>जेथे आपले मन शांत होते, साधनेकडे ओढ घेते अशा ठिकाणीच आपले ‘आसन’ रचावे. येथे श्री माउलींनी एक विशेष शब्द योजलेला आहे; <strong>‘रचावें’</strong>! यावरून सर्वप्रथम हे स्पष्ट होते की, ते ज्या ’आसना’बद्दल येथे सांगत आहेत ते आसन म्हणजे आपण ज्याच्यावर बसतो ते आहे. ते कसे रचायला पाहिजे  ? यावर माउली सांगतात की;</p>
<p><strong>वरी चोखट मृगसेवडी । माजि धूतवस्त्राची घडी ।</strong></p>
<p><strong>तळवटीं अमोडी । कुशांकुर ॥  ज्ञाने.६.११.१८२ ॥</strong></p>
<p>येथे श्री माउली आसनाच्या ’रचना-पद्धती’चे वर्णन करीत आहेत. यात देखील एक नियम सांगितलेला आहे. ही ज्या श्र्लोकावरची टीका आहे त्या श्र्लोकात श्रीभगवंतांनी आसन-रचनेचा विशिष्ट क्रम असा सांगितलेला आहे की, <strong>‘चैलाजिनकुशोत्तरम्‌ ॥  भ.गी.६.११ ॥’</strong>. हाच क्रम लक्षात घेऊन, त्यावर माउली जे येथे सांगतात त्यात मात्र एक खोच आहे. श्रीभगवंत जो क्रम सांगतात, तोच क्रम जसाच्या तसा माउली सांगत नाहीत. त्या क्रमात त्यांनी येथे थोडा बदल केलेला आहे.</p>
<p>‘आसन’ आणि ‘आसीन’ असे दोन भाग ‘आसन-प्रयोगा’त येतात. ‘आसन’ म्हणजे ज्याच्यावर बसायचे ते; व ‘आसीन’ म्हणजे त्यावर बसलेला. आसीन होऊन म्हणजे त्यावर बसून. साधनेच्या उन्नत स्थितीमध्ये देह हाच ‘आसन’ होतो व जीव हा ‘आसीन’  ! त्यानंतर पुढे साधकाचे मन, जीवत्व हेच आसन होते व चैतन्य आसीन ! श्री माउली, पंधराव्या अध्यायात त्याच स्थितीचे वर्णन करताना असे म्हणतात की;</p>
<p><strong>आतां हृदय हें आपुलें । चौफाळूनियां भलें ।</strong></p>
<p><strong>वरी बैसऊं पाउलें । श्रीगुरूंचीं ॥  ज्ञाने.१५.०.१ ॥</strong></p>
<p>साधनेच्या प्रगल्भावस्थेत साधकाचे हृदय, अंतःकरण हेच ‘आसन’ होते आणि त्यावर सद्‌गुरुपावलांच्या रूपाने भगवती शक्तीच ‘आसीन’ होते. हीच अत्युत्तम अवस्था साधकाला साधनेने प्राप्त करून घ्यावयाची असते.</p>
<p><strong>आसनांचा भिन्न क्रम :</strong></p>
<p>श्रीभगवंतांनी असे सांगितले आहे की, आसन पवित्र अशा जागेत, देशात स्थापित करून त्यावर बसावे; आणि ते आसन कसे असावे ? तर <strong>‘नात्युच्छ्रितं नातिनीचं (भ.गी.६.११)’</strong>. ते फार उंच नसावे तसेच फार खोलही नसावे. नंतर ते म्हणतात, <strong>‘चैलाजिनकुशोत्तरम्‌ ॥  भ.गी.६.११ ॥’</strong>. येथे ‘चैल’ म्हणजे धूत वस्त्र, ‘अजिन’ याचा अर्थ प्राण्याचे कातडे आणि ‘कुशउत्तरम्‌’ म्हणजे शेवटी दर्भ; असा क्रम त्यांनी सांगितलेला आहे. वरती धूतवस्त्र, त्याच्या खाली अजिन; मग ते मृगाजिन असो, व्याघ्राजिन असो किंवा जे कोठले उपलब्ध असेल त्या योग्य प्राण्याचे कातडे असो; आणि सगळ्यांत खाली दर्भ  ! असा क्रम श्रीभगवंत सांगतात.</p>
<p>पण हाच क्रम, श्री माउलींनी आपल्या टीकेमध्ये थोडा बदललेला आहे. माउली म्हणतात,** ‘वरी चोखट मृगसेवडी ।’<strong>. वर मृगाजिन, त्याच्या खाली</strong> ‘माजि धूतवस्त्राची घडी ।’<strong>; आणि</strong> ‘तळवटीं अमोडी । कुशांकुर ॥’**. येथे त्यांनी अजिनाचा आणि धूतवस्त्राचा क्रम उलटा केलेला आहे. तो क्रम त्यांनी असा का बदलला असावा; हे समजून घेणेही फार महत्त्वाचे आहे.</p>
<p>पण त्याआधी आपण हे पाहू की, आसनासाठी नेमक्या याच तीन गोष्टी का निवडलेल्या आहेत ? आपल्याला घरात बाकीची कितीतरी आसने उपलब्ध असतात. पाटावर बसायचे असते; तर ते एक आसन उपलब्ध होते. खुर्ची हेही एक आसन होतेच. पलंगही आपले आसन होऊ शकला असता. पण माउली अशा कोणत्याही आसनांचा उल्लेख करीत नाहीत. कारण आसनांचेही एक शास्त्र आहे. तंत्रशास्त्रात आणि मंत्रशास्त्रात अनेक आसनांचा फार सखोल विचार झालेला दिसतो.</p>
<p>त्याविषयी अगदी साधा असा एक मूलभूत नियम आहे की, आपल्या शरीरातील प्राण जोपर्यंत स्थिर होत नाहीत तोपर्यंत आपले शरीर देखील स्थिर राहू शकणार नाही. आपण जरी म्हटले की, ‘आम्ही स्वस्थ बसलेलो आहोत’; तरी ते थोडा वेळच शक्य असते. स्वतःचे प्रामाणिकपणे निरीक्षण करावे की, आपण आहोत तसे किती वेळ स्थिर बसू शकतो ? आपल्या शरीराची काही ना काही तरी हालचाल; मग ती कशीही असेल; होतच असते. आपण आपला हात इकडचा तिकडे करू, मान तरी इकडची तिकडे करू; असे काहीतरी सारखे बदलतच राहू; आणि म्हणून आपले शरीर पूर्णपणे स्थिर राहत नसते. ही चंचलता खरे तर आपल्या मन-प्राणांचीच असते.</p>
<p><strong>आसन व प्राणांचा संबंध :</strong></p>
<p>आपले प्राण जोपर्यंत चंचल असतात तोपर्यंत आपले शरीर देखील त्यांच्यासारखेच चंचल राहते. म्हणून योगशास्त्राने एक फार सुंदर सिद्धांत सांगितलेला आहे. त्यायोगे महात्मा आणि सामान्य मनुष्य यांच्यातला भेद कसा जाणावा हेही कळते. याचसाठी सामुद्रिक शास्त्राच्या जाणत्यांनीही अनेक परीक्षा सांगितलेल्या आहेत.</p>
<p>योगशास्त्रात सांगितले आहे की, पापण्यांच्या हालचालींवरून महात्मा जाणावा. सामान्य माणसांच्या पापण्यांची सारखी हालचाल चाललेली असते, सारखी उघडझाप चाललेली असते. त्या फार काळ स्थिर राहूच शकत नाहीत. थोड्या-थोड्या वेळाने त्यांचे उघडणे-मिटणे चाललेलेच असते. पण महात्मे मात्र अनिमिष नेत्रांचे असतात. त्यांच्या पापण्यांची उघडझाप क्वचित्‌ कधीतरी होते. त्यांचे नेत्र आणि पापण्या स्वभावतःच स्थिर असतात.</p>
<p>सामान्य माणसांचे मन व प्राण अस्थिर असतात, चंचल असतात; पण महात्म्यांचे मन-प्राण मात्र स्थिर असतात. असे असल्यामुळेच हा दृश्य फरक देखील दिसतो. आसन हे त्यामुळे आपले प्राण मनासकट स्थिर व्हावेत म्हणून योगशास्त्रात सांगितलेले असते.</p>
<p>अभ्यासयोगाची किंवा कृपायोगाची पद्धत मात्र हठयोगाच्या अगदी विरुद्ध आहे. त्यात उलटे होत असते. ती भगवती मन-प्राण स्थिर करते आणि मन-प्राण स्थिर झाल्यामुळे शरीर, इंद्रिये स्थिर होतात. हठयोगात हा प्रकार कृपायोगाच्या उलटा असतो. हे मार्ग काही बाबतीत एकमेकांच्या अगदी विरुद्ध आहेत. हठयोगात वेगवेगळ्या आसनांच्या साह्याने, वेगवेगळ्या मुद्रांच्या साह्याने आणि वेगवेगळ्या बंधांच्या साह्याने इंद्रिये स्थिर केली जातात. प्राणायामाने मन-प्राण स्थिर केले की आसन स्थिर होते. अभ्यासयोगात मात्र याच्या विरुद्ध गोष्ट होते. अभ्यासयोगात भगवती आधी प्राण ताब्यात घेते, त्यामुळे मन व इंद्रिये स्थिरावून शरीरही स्थिर होते. अशी अत्यंत आश्र्चर्यकारक आणि हठयोगाच्या विरुद्ध असलेली प्रक्रिया अभ्यासयोगात आपोआप घडत असते.</p>
<p><strong>भगवतीचा चमत्कार :</strong></p>
<p>या संदर्भात मी माझ्या समोर घडलेली व मी स्वतः डोळ्यांनी बघितलेली अशी एक अत्यंत आश्र्चर्यकारक घटना येथे सांगतो. सांगलीला प.पू.सद्‌गुरु श्री.गुळवणी महाराजांचा पुण्यतिथी महोत्सव होता. त्या दिवशी चांगला मुहूर्त</p>
<p>होता; म्हणून प.पू.श्री.मामांनी पहाटे दोन साधकांना दीक्षा दिल्या. ज्यांना दीक्षा झाल्या त्यांपैकी एक गृहस्थ व्यापारी होते. त्यातही त्यांचा व्यवसाय होता कापड-विक्रीचा. त्यांचे काम एकाच जागी दिवसभर बसण्याचे होते. त्यामुळे ते गृहस्थ कमालीचे जाड झालेले होते; अतिशय लठ्ठ होते. इतके की, त्याची आपण कल्पनाही करू शकणार नाही. त्यांच्या तुलनेत मी तर अगदी चवळीची शेंग वाटेन असे ते होते. स्वतःच्याच वजनामुळे त्या गृहस्थांना स्वतःच्या पायांवर उभे राहणे देखील कठीण जायचे. थोडा वेळ जरी ते उभे राहिले तरी लगेच मटकन्‌ खाली बसायचे. बरे; खाली तरी नीट बसावे की नाही ? थोडा वेळ कसेतरी फतकल मारून बसायचे आणि मग त्यांना आडवे व्हायला लागायचे.</p>
<p>एका संस्थानाच्या महाराजांची सुद्धा अशीच कथा सांगतात. ते अंगाने उभे-आडवे वाढलेले, धिप्पाड होते. पूर्वीचे व्यायामाने कमावलेले शरीर असले तरी ते पुढे सुटले; आणि त्यांना स्वतःचेच शरीर मग सांभाळता येईनासे झाले. त्यांच्या डॉक्टरांनी त्यांना रोज फिरायचा व्यायाम सांगितलेला होता, म्हणून ते रोज फिरायला निघायचे. त्या वेळी त्यांच्या बरोबर पाच-पंचवीस पहिलवान नेहमीच असायचे. त्यांतले चार-पाच पहिलवान हातात मोठमोठे लोखंडी झारे घेऊन बरोबर चालायचे.</p>
<p>महाराज अंबाबाईच्या मंदिराजवळ आले की त्यांच्या संस्थानी खाक्याप्रमाणे त्यांचा एक हुजऱ्या त्यांना मंदिराच्या महाद्वारापाशी अदबीने सांगायचा, ‘‘महाराज; अंबाबाई दर्शन द्याया आली जनू !’’ आता हे तिच्याजवळ आले की ती यांच्याजवळ ? पण बोलण्याची पद्धत तशीच होती. त्यावर महाराज म्हणायचे; ‘‘असे होय ? मग घाला पालथा !’’ आणि त्यांच्या आज्ञेप्रमाणे चार-पाच पहिलवान मिळून त्यांना आडवे करायचे. असा त्यांचा तो ‘साष्टांग नमस्कार’ झाल्यावर मग ते झारेवाले पहिलवान गडी पुनश्र्च त्यांच्या अंगाखाली झारे लावून मोठ्या कष्टाने महाराजांना परत उभे करायचे.</p>
<p>अशीच थोडीफार परिस्थिती त्या व्यापारी गृहस्थांचीही होती. तरी सद्‌गुरुकरुणेने त्यांना दीक्षा झाली. एखादे बिनबुडाचे पातेले जसे स्थिर राहत नाही; कसेही ठेवले तरी ते कलंडतेच; तसे ते गृहस्थ अगदी बसल्या बसल्याच कलंडायचे. त्यांना धड बसता देखील यायचे नाही.</p>
<p>मात्र त्यांचे कोणते पूर्वपुण्य उदयाला आले देव जाणे ! त्यांनी दीक्षेबद्दल विचारले आणि प.पू.श्री.मामांनी लागलीच ‘होय’ देखील म्हटले. त्यांना दीक्षा झाली. त्यानंतर साधनेत एक मोठेच आश्र्चर्य घडले. प.पू.श्री.मामांचा दीक्षेचा संकल्प होताक्षणीच त्या गृहस्थांना ‘वृक्षासन’ झाले. आपल्याला शीर्षासन माहीत असेल. शीर्षासन याचा अर्थ डोक्यावर उलटे होणे, मस्तकावर उलटे उभे होणे; आणि वृक्षासनाचा अर्थ, दोन्ही हातांवर उलटे उभे होणे. जे गृहस्थ साधे आपल्या पायांवरही सरळ उभे राहू शकत नव्हते, ते दीक्षा झाल्या झाल्या दोन हातांच्या तळव्यांवर सरळ उलटे उभे झाले; आणि तब्बल पाऊण तास ते त्याच स्थितीत होते.</p>
<p><strong>आसनाचा उद्देश :</strong></p>
<p>कृपायोगात, अभ्यासयोगात भगवतीच असा ‘अभ्यास’ करते; आणि तिची ती प्रक्रिया काही वेळा किती आश्र्चर्यकारक असते, याचे हे एक फार मोठे उदाहरण आहे. मन-प्राणांना स्थिर केल्याशिवाय शरीर स्थिर होत नसते; म्हणूनच आसनांचे व प्राणायामांचे प्रयोजन सांगितलेले आहे. हठयोगाचे ‘आसन सांगणे’ हा भाग वेगळा; आणि अभ्यासयोगात माउली जे ‘आसन सांगतात’ त्यांचा उद्देश वेगळा !</p>
<p>माउली जे आसन सांगतात ते हठयोगानुसार शरीर स्थिर व्हावे म्हणून सांगत नाहीत. ते सांगतात ते यासाठी की, भगवतीला ज्या ‘शुद्धीच्या क्रिया’ करवून घ्यायच्या असतील त्या क्रियांना आपल्या बसण्यामुळे, आपण ज्याच्यावर बसतो त्या आसनामुळे काही अडथळा येऊ नये म्हणून. हा त्यांचा एक उद्देश; आणि स्थिर झालेले मन-प्राण आपल्या बसण्यामुळे किंवा आपल्या आसनामुळे पुन्हा चंचल होऊ नयेत, हा त्यांचा त्यामागचा दुसरा उद्देश !</p>
<p>आसनांचा विचार अभ्यासयोगात ‘काळजी’ म्हणून, ‘दक्षता’ म्हणून करायचा असतो. कारण ही काळजी घेणे अभ्यासयोगाला पोषकच ठरते. म्हणून माउली सांगतात की;</p>
<p><strong>राहेल तेथ रचावें । आसन ऐसें ॥  ज्ञाने.६.११.१८१ ॥</strong></p>
<p>त्यासाठी आपले आसन विशिष्ट पद्धतीनेच रचावे लागते. कारण आपण ‘आसन’ म्हणून काहीही घेऊन बसलो, कसेही घेऊन बसलो तर त्याचा उपयोग होईलच असे नाही.</p>
<p><strong>ग्राह्य आणि त्याज्य आसने :</strong></p>
<p>कुलार्णव-तन्त्राच्या पञ्चदश उल्लासात, त्याज्य आणि ग्राह्य आसनांबद्दल सांगताना भगवान श्रीशिवांनी म्हटलेले आहे की;</p>
<p><strong>वंशाश्मधरणीदारुतृणपल्लवनिर्मितम्‌ ।</strong></p>
<p><strong>वर्जयेदासनं धीमान्‌ दारिद्र्यव्याधिदुःखदम्‌ ॥  कुला.१५.३२ ॥</strong></p>
<p>‘‘बांबू, दगड, पृथ्वी, लाकूड, गवत, पाने यांच्यापासून तयार झालेल्या आसनांना बुद्धिमान पुरुषांनी वर्ज्य करावे. कारण या आसनांवर साधनेसाठी बसल्याने दारिद्र्य, व्याधी आणि दुःख यांची प्राप्ती होते !’’</p>
<p><strong>तूलकम्बलवस्त्राणां सिंहव्याघ्रमृगाजिनम्‌ ।</strong></p>
<p><strong>कल्पयेदासनं धीमान्‌ सौभाग्यज्ञानवृद्धिदम्‌ ॥  कुला.१५.३३ ॥</strong></p>
<p>‘‘बुद्धिमंत साधकांनी कांबळे, कापसाचे वस्त्र; सिंह, वाघ, हरिण यांचे कातडे; ही आसने वापरावीत. या आसनांवर साधनेसाठी बसल्याने सौभाग्य व ज्ञानवृद्धी होते !’’</p>
<p>हेळवाकच्या श्रीक्षेत्र दत्तधाम येथील आपल्या मंडळाच्या प्रकल्पाच्या मागच्या बाजूला असणाऱ्या जंगलामध्ये अनेक वृक्षांखाली नैसर्गिक शिळा आहेत. त्यातल्या काही शिळा तर अशा आहेत की त्या जणू काही साधकांच्या बसण्यासाठीच घालून ठेवलेल्या असाव्यात. वरच्या भागाला अगदी व्यवस्थित सपाटी असलेल्या अशा त्या शिळा आहेत.</p>
<p>त्या ठिकाणी मी एकदा मुद्दाम बसून पाहिलेले आहे. नुसतेच मोकळ्या दगडावर बसल्याने शास्त्रांचा काय प्रत्यय येतो ? देहाला जडत्व येते काय ? हे मला बघायचे होते. आणि आश्र्चर्य म्हणजे खरोखरीच तसा अनुभव येतो  ! आपले सगळे शरीरच जड होते. पायांना आपोआप जडावल्यासारखे वाटू लागते, मुंग्या येतात. शास्त्रांचा प्रत्यय असा अगदी त्वरित येतो. त्यामुळेच ‘पाषाण’ हा आसन म्हणून वर्ज्य मानलेला आहे. पाषाणावर जर का बसायचेच असेल तर त्यासाठी अगोदर त्यावर आपले विशिष्ट बसकर, आसन घालावे आणि मगच बसावे.</p>
<p>म्हणूनच, आपल्या घरी साधनेला बसतानाही आपल्यासाठी शास्त्रांनी नियम घालून दिलेला आहे की, नुसत्या फरशीवर बसू नये. त्यावर सतरंजी जरी घातलेली असली तरी तसे नुसत्या सतरंजीवरही बसू नये. आपले वेगळे आसन तयार करावे, सतरंजीवर घालावे आणि त्यावर बसावे. हा नियम अशाच कारणांनी सांगितलेला आहे.</p>
<p><strong>गवताचा आसनदोष :</strong></p>
<p>बरे; नुसत्या कुशांवर म्हणजे दर्भांवर, गवतावर तरी बसावे की नाही  ? तर तसेही बसू नये असेच शास्त्रांनी, महात्म्यांनी सांगितलेले आहे. याचे कारण असे की, ते सुबद्ध, एकसारखे नसते. पण हेच गवत जर का व्यवस्थित रचले तर ते ‘आसन’ म्हणून चालू शकते. पण त्याकरिता त्यावरही वस्त्राचे आसन हवेच !</p>
<p>आपण जर दर्भ किंवा कोणतेही चांगले गवत; जे आसनाच्या उपयोगाचे असेल ते; तसेच कसेही घेतले तर चालत नाही. हे गवत किंवा दर्भासारखे तृण जर आपण बारकाईने पाहिले तर ते मुळाशी जाड असते आणि पुढे शेंड्याकडे बारीक, निमुळते होत जाते. ते काही संपूर्ण एकसारखे नसते. म्हणूनच ते आसनाकरिता रचताना काही उलटे तर काही सुलटे असे बरोबर मापाने रचले गेले नाही तर ते कमी जास्त रचले जाते; आणि त्यामुळे मग तयार झालेले आसन समतल राहत नाही. त्यात कोठे खड्डे तरी निर्माण होतात किंवा कोठे ते उंच तरी होते.</p>
<p>अशा समतल नसलेल्या आसनावर जर आपण बसलो तर त्यामुळे देखील काही दोष येतात. त्यायोगे कोठेतरी भलतीकडेच पायांवर, शिरांवर दाब किंवा स्नायूंवर भार येतो. म्हणून अभ्यासाला नुसत्या गवताचे आसनही चालणार नाही असेच स्थूलमानाने सांगितलेले आहे.</p>
<p><strong>संगदोषाचे परिणाम :</strong></p>
<p>श्रीभगवंत सहाव्या अध्यायात सांगतात की, <strong>‘चैलाजिनकुशोत्तरम्‌ ॥  भ.गी.६.११ ॥’</strong>. ‘अजिन’ याचा अर्थ ‘प्राण्यांचे कातडे’ ! पण सर्वच प्राण्यांची कातडी साधनेला बसायला चालतात काय ? तर त्याचेही उत्तर ‘नाही’ असेच आहे.</p>
<p>वनस्पतींमध्ये देखील काही वनस्पती मुळातच विषारी असतात तर काही अमृतासारख्या असतात. काही झाडांची फळे कडू लागतात तर काही फळे मुळातच गोड असतात. निसर्गानेच त्यांच्यात असा भेद करून ठेवलेला दिसतो.</p>
<p>तसाच भेद निसर्गाने प्राण्याप्राण्यांमध्येही करून ठेवलेला आहे. काही प्राणी जन्मतःच क्रूर असतात तर काही प्राणी जन्मजात लुच्चे असतात. काही प्राणी दुष्ट असतात तर काही आक्रमक असतात. पण या सर्व प्राण्यांच्या वृत्तींचा, स्वभावांचा एकत्र मेळ असलेला एकमेव प्राणी म्हणजे ‘मनुष्य’ हाच आहे. त्याच्यामध्ये असे सगळे गुण कमीजास्त प्रमाणात पण एकत्रच नांदत असतात.</p>
<p>मनुष्याचा ‘स्वभाव’ त्यामुळे त्याच्या संगतीनुसार बदलणारा असतो असे शास्त्र आहे. ज्याच्या संगतीत जाईल त्याच्या संगतीनुसार माणसाचा स्वभाव बदलत राहतो. म्हणून साधकांनी देखील कोणत्या प्राण्यांच्या सहवासात राहावे यालाही शास्त्रांनी नियम घालून दिलेले आहेत.</p>
<p>साधकाने गाईंच्या संगतीत राहावे, त्याने गोठ्यात राहावे. ते त्याच्या साधनेला हितकारक असते असे महात्म्यांनी सांगितलेले आहे. कारण गाईंच्या ठिकाणी जन्मजात सात्त्विकता, प्रेमळता, सहनशीलता असते. शांती, पावित्र्य असते. पण तेच जर का मेंढ्यांच्या कळपात राहिले तर ? ते साधकांसाठी हिताचे म्हणून सांगितलेले नाही; कारण मेंढ्या जन्मजात निर्बुद्ध आणि चंचल असतात. साधक जर त्यांच्या कळपात राहायला लागला तर कालांतराने त्याच्यामध्येही तेच गुण येतील. कारण ज्याच्याबरोबर राहू  त्याचेच गुण आपल्यात नकळत येत असतात.</p>
<p><strong>दुधांमध्येही भिन्न गुण :</strong></p>
<p>आयुर्वेदानेही यासंबंधी अतिशय सूक्ष्म विचार मांडलेला आहे. म्हशीचे दूध प्याले तर काय होईल ? गाईचे दूध प्याले तर काय होईल ? गाढवीच्या दुधाचा काय उपयोग आहे ? उंटाच्या दुधाचा उपयोग कोणता ? असा त्यांनी प्रत्येक दुधाचा देखील सविस्तर विचार करून निष्कर्ष काढलेले आहेत.</p>
<p>त्या सगळ्या निष्कर्षांचे सार म्हणून जाणत्यांनी असे सांगितले आहे</p>
<p>की, ‘‘साधकाने दुग्धपान करावे; पण ते दूध देशी गाईचे असावे, म्हशीचे नसावे !’’ गाईच्या दुधात आणि म्हशीच्या दुधात देखील सूक्ष्म भेद आहेत. म्हशीच्या दुधाने बुद्धीला जाड्य यायला लागते, अक्कल जाड होते. ‘अकल मोटी होती है’ असे हिंदीमध्ये म्हणतात. हेच आपल्याला जर मराठीतून समजवायचे असेल तर, ‘वरचा मेंदू घसरून खाली गुडघ्यात यायला लागतो’ असे म्हणायला हवे ! हा आहे म्हशीच्या दुधाचा गुणधर्म.</p>
<p>पण तेच जर का वशिंडवाल्या देशी गाईचे दूध असेल तर त्याने मात्र बुद्धी तीव्र होते. असा त्या दोन दुधांमध्ये गुण-भेद आहे. म्हणून म्हशीचे दूध पहिलवानांनी प्यावे आणि विद्वानांनी गाईचे दूध प्यावे असे महात्म्यांनी निर्धारपूर्वक सांगितलेले आहे.</p>
<p>याच प्रकारे सर्व प्राण्यांमधले विशिष्ट गुणधर्मही महात्म्यांनी वेळोवेळी सांगितलेले आहेत. ते ते गुणधर्म मनुष्याच्या ठिकाणी त्या त्या विशिष्ट संगतीने जागे होतात. त्याच्या ठिकाणी मुळात हे सगळे गुण असतातच; पण तो ज्या प्राण्याच्या सान्निध्यात जाईल, त्याचा विशिष्ट गुण त्या माणसाच्या अंतःकरणात जागा होतो. उदाहरणार्थ; जर तो क्रूर प्राण्यांच्या सान्निध्यात राहू लागला तर त्याच्या स्वभावात आपोआप क्रूरता येते. संगतीचा, सान्निध्याचा असा मोठा विचित्र महिमा आहे !</p>
<p><strong>हंस आणि कावळा :</strong></p>
<p>प.पू.सद्‌गुरु श्री.मामा यावर एक सुंदर गोष्ट सांगायचे. एकदा ‘मानस सरोवरी’चा; म्हणजे मानस सरोवराच्या परिसरात राहणारा एक सुंदर पांढरा शुभ्र हंस, थव्यातून चुकून उडत उडत दक्षिणेत आला. थकून तो एका वनात उतरला. त्या वनात खूप कावळे राहात होते. योगायोगाने त्याच वनामध्ये त्या दिवशी त्या देशाचा राजाही शिकारीसाठी आलेला होता. त्या भागात हंस दुर्मिळ असल्यामुळे कधीकाळी दिसायचे काही कारण नव्हते. हा हंस बिचारा अगदी थकलेला होता, म्हणून विश्रांतीसाठी एका झाडाच्या फांदीवर उतरला. नेमका त्याच फांदीवर एक कावळाही बसलेला होता. त्याच्या शेजारीच हा हंस बसला. त्यामागे त्याचा हेतू असा होता की, ‘येथे थोडी विश्रांती घ्यावी; आणि मगच पुढे जावे !’</p>
<p>आता, योगायोगाने जो राजा वनात शिकारीसाठी आलेला होता तोही थकल्यामुळे, थोडे पाणी प्यावे आणि थोडी विश्रांती घ्यावी असा विचार करून त्याच झाडाखाली बसला. त्याचे सहज वर लक्ष गेले, तेव्हा त्याला तो पांढराशुभ्र हंस फांदीवर बसलेला दिसला. त्याला फार आश्र्चर्य वाटले. तो विचार करू लागला की, ‘‘आजकाल आपल्या राज्यामध्ये पांढरे कावळे पण यायला लागले की काय ?’’ कारण त्याने त्यापूर्वी हंस कधी पाहिलेलाच नव्हता.</p>
<p>त्याच विचारात असताना राजा मग तेथे विश्रांतीसाठी आडवा पडला आणि त्याला डुलकी लागली. तेवढ्यात त्या हंसाशेजारच्या कावळ्याने नेहमीच्या सवयीप्रमाणे शीट टाकली आणि ती नेमकी राजाच्या तोंडावर पडली. तो संतापला, धडपडून उठला; आणि त्याने काही विचार न करता धनुष्य ताणून एक बाण वर फांदीच्या दिशेने मारला. तो नेमका त्या हंसाला लागून तिरीमिरीने तो खाली पडला. कावळा मात्र तेव्हाच उडून गेला.</p>
<p>त्या राजाला पक्ष्यांची भाषा येत होती. म्हणून राजाने त्या हंसाला विचारले, ‘‘मी तुला आधी या वनात कधीच पाहिले नव्हते. तू कोठला कावळा आहेस ?’’ त्यावर हंसाने उत्तर दिले, ‘‘अहो महाराज; मी कावळा नसून मानससरोवरातला हंस आहे !’’ राजा म्हणाला, ‘‘असे काय ! मग तू येथे कसा काय आलास ?’’ ते ऐकून हंस म्हणाला; ‘‘माझी तीच एक घोडचूक झाली महाराज ! माझे कर्मच मला भोवले. अहो; मी वाट चुकून फिरत फिरत या वनात आलो आणि थकवा आल्यामुळे थोडी विश्रांती घ्यायला म्हणून या झाडावर बसलो. पण बसलो ते नेमके त्या कावळ्याच्या जवळ. मला जो हा क्षणभराचा असंगाचा संग झाला, त्याचेच फळ मला ताबडतोब मिळाले बघा  !’’</p>
<p>संगतीचा असा परिणाम आपल्यावरही होत असतो. एखादा मनुष्य जर दुष्टांच्या संगतीत राहिला तर तोही दुष्टांसारखेच विचार करायला लागेल. तेच तो जर का सज्जनांच्या संगतीत राहिला तर त्याचे विचार देखील सज्जनांसारखेच होतील.</p>
<p>यासाठी शास्त्रांनी उदाहरण दिलेले आहे ते पारध्यांच्या पाळीव पोपटांचे. या पारध्यांचा मुक्काम राहुट्यांमध्ये, पालांमध्ये असतो. तेथे त्यांचे जे पाळलेले पोपट असतात ते देखील त्यांच्याप्रमाणे सारखे शिव्याच देत असतात. आणि तेच पोपट जर सुसंस्कृत अशा पंडितांच्या घरी पाळलेले असतील तर ते ओव्या, श्र्लोक म्हणताना दिसतात. या पोपटांना कोण शिकवतो ? हा तर त्यांना लाभलेल्या संगतीचाच एक परिणाम असतो.</p>
<p><strong>कातड्यांचे विविध उपयोग :</strong></p>
<p>तसेच प्राण्यांच्या कातड्यांबद्दल, अजिनांबद्दलही शास्त्रांनी सांगितलेले आहे की ज्या प्राण्याचे ते कातडे असेल, त्या प्राण्याचे जे गुणधर्म असतात त्याच्या विरुद्ध गुण त्याच्या त्या कातड्यात येतात. त्यानुसारच सर्व प्राण्यांच्या कातड्यांचे उपयोग सांगितलेले आहेत. उदाहरणार्थ; वाघ क्रूर असतो, पण त्याच्या कातड्यावर बसून साधना करणारा साधक मात्र प्रेमळ वृत्तीचा होतो. हरिण चंचल मनाचे असते, पण मृगाजिनावर बसून साधना करणाऱ्या साधकाचे मन मात्र लवकरच स्थिर होऊ लागते.</p>
<p>माणसाच्या कातडीचा मात्र कसलाच उपयोग कोठेही सांगितलेला नाही. ते कातडे कोणत्याच उपयोगाचे नाही. ‘माझ्या कातड्याचे जोडे करून तुमच्या पायांत घालीन’ वगैरे म्हणणेही केवळ भावनेपुरतेच असते.</p>
<p>प्राण्यांमध्ये देखील त्यांच्या गुणधर्मांनुसार शास्त्रांनी भेद केलेले आहेत. तंत्रशास्त्राने असे सांगितलेले आहे की विशिष्ट कार्यासाठी विशिष्ट प्राण्याच्या कातड्याचेच आसन वापरावे. त्यासाठीही उदाहरणे दिलेली आहेत.</p>
<p>समजा; संमोहन-विधी करायचा असेल, कोणावर मोहिनी मंत्राचा प्रयेोग करायचा असेल तर त्यासाठी अस्वलाचे कातडे वापरावे असे सांगितले आहे. मारण प्रयोग करायचा असेल तर त्यासाठी महिषचर्म किंवा व्याघ्राजिन वापरावे; ज्ञानप्राप्तीसाठी हरिणाचे कातडे वापरावे, मृगाजिन वापरावे. विद्याप्राप्ती करून घ्यावयाची असेल तर; येथे ‘विद्या’ याचा अर्थ वेगवेगळ्या मंत्रविद्या; मंत्रसिद्धी करून घ्यायची असेल तर गजचर्म वापरावे; हत्तीचे कातडे वापरावे. असे नाना प्रकार त्यात सांगितलेले आहेत. मारण प्रयोगांसाठी काही वेळा तांत्रिक बकऱ्याचे कातडेही वापरतात. असो.</p>
<p><strong>मृगसेवडीचा अर्थ :</strong></p>
<p>आता असा प्रश्र्न पडतो की, श्रीभगवंतांनी जरी मूळ श्र्लोकात ‘अजिन’ म्हटलेले आहे, तरीही माउलींनी भाष्यात त्याचा अनुवाद ‘मृगसेवडी’ असाच केलेला दिसतो; तर त्यांना याचा नेमका काय अर्थ येथे अभिप्रेत आहे ?</p>
<p>‘मृगसेवडी’ याचा अर्थ दोन प्रकारचा होतो. वनातील सर्वच पशूंना ‘वनमृग’ म्हटले जाते. जे काही पशुपक्षी असतात ते सगळेच ‘मृग’ या सदरात मोडतात. पण तेच जर का पाळलेले पशुपक्षी असतील तर त्यांना ‘क्रीडामृग’ असे म्हणतात. म्हणजे ‘वनमृग’ किंवा ‘क्रीडामृग’ असे सगळे प्राणी मृगच आहेत. त्यामुळे माउलींनी ‘मृग’ हा जो शब्द योजलेला आहे त्याचा असाही एक अर्थ होतो की, ज्या उद्देशाने आपल्याला साधनेसाठी बसायचे असेल, त्यासाठी अनुकूल असे जे आसन असेल, त्याच मृगाचे म्हणजे प्राण्याचे कातडे घ्यावे. ‘मृग’ याचा दुसरा अर्थ ‘हरिण’ असाही आहे. म्हणजे भगवत्प्राप्तीच्या, ज्ञानप्राप्तीच्या साधनेसाठी हरिणाचे कातडे घ्यायचे.</p>
<p>पण माउली जे असे म्हणतात, त्याआधी त्यांनी दोन विशिष्ट शब्दही घातलेले आहेत; <strong>‘वरी चोखट मृगसेवडी । माजि धूतवस्त्राची घडी  । (ज्ञाने.६.११.१८२)’</strong>. ते येथे <strong>‘वरी’</strong> आणि <strong>‘चोखट’</strong> देखील म्हणतात.</p>
<p>आता, जे जे म्हणून मृग सांगितलेले आहेत त्या सगळ्यांचीच कातडी काही परमार्थाला उपयोगाची नाहीत. त्यांच्यातही तरतम भेद आहेतच. पण ज्याला ज्ञानप्राप्ती करून घ्यायची असेल, ज्याला आत्मसाक्षात्कार करून घ्यायचा असेल त्याने ‘मृगाजिन’ घ्यावे असे शास्त्रांनी स्पष्ट केलेले आहे. तेही अजिन कोणत्या मृगाचे असावे   ? तर सांगितले आहे की, त्यासाठी ’कृष्णमृग’च पाहिजे  !</p>
<p><strong>कृष्णसार-मृगाचे महत्त्व :</strong></p>
<p>‘कृष्णसार’ नामक एका जातीचे हरिण असते. त्या कृष्णमृगाचे अजिन परमार्थाकरिता घ्यावे. ज्या मृगाच्या अंगावर काळे-पांढरे ठिपके असतात, अंगावर काळ्या रंगाचे मऊ केस असतात, अशा मृगालाच ‘कृष्णसार’ म्हणतात. आता अशा कृष्णसार-मृगाचेच कातडे का घ्यावे ? याचेही एक कारण आहे.</p>
<p>यज्ञकर्मांमध्ये हा कृष्णसार मृग शास्त्रांनी अत्यंत पवित्र मानलेला आहे. मौंजीच्या वेळी जी अजिनाची मेखला, कटिसूत्र परिधान करावयाचे असते, तेही या कृष्णमृगाचेच असते. तो सात्त्विक प्राणवृत्तींचा असल्यामुळे अत्यंत पवित्र मानला जातो.</p>
<p>याचे आणखी एक कारण असे आहे की, अनेक देवतांच्या आसनांमध्ये, वाहनांमध्ये कृष्णमृगच असतो. अनेक सात्त्विक देवता कृष्णमृगावर प्रेमाने आरूढ होतात असे सांगितलेले आहे. म्हणूनही या कृष्णमृगाचे आसन पवित्र मानलेले आहे.</p>
<p>अशा या पवित्र मृगाजिनालाही माउलींनी <strong>‘वरी चोखट’</strong> म्हणण्याचे काय कारण आहे ? <strong>‘चोखट<strong>’ याचा अर्थ, ‘पवित्र आणि शुद्ध’. हा कृष्णमृग जर मुळातच पवित्र मानला जातो तर त्याचे कातडे देखील पवित्र असावे असे वेगळे म्हणण्याची खरे तर गरज नाही. ते पवित्र असतेच. पण तरीही येथे माउली ते अजिन</strong> ‘चोखट’</strong> हवे असे का बरे म्हणतात ?</p>
<p>याचे कारण त्यामध्ये एक रहस्याचा भाग देखील आहे. तो असा की; शास्त्रांच्या निर्देशानुसार हे कृष्णमृगाचे कातडे देखील एखाद्या शिकाऱ्याने मारलेल्या मृगाचे नसावे. एखाद्याने जर कृष्णमृगाला ‘मारून’ मिळवलेले कातडे वापरले तर ते साधनेसाठी उपयोगाचे नाही. त्या मृगाला मृत्यू देखील नैसर्गिकच आलेला असला पाहिजे. तरच त्याचे कातडे माउली म्हणतात तसे <strong>‘चोखट’</strong> व साधनेच्या उपयोगाचे असते.</p>
<p>याबाबत आणखी एक भाग असा सांगितला आहे की, तो कृष्णमृग देखील यज्ञशाळेतला किंवा आश्रमातला असावा. म्हणजे ऋषिमुनींच्या वैदिक पाठांचे, त्या आश्रमशाळांचे देखील सात्त्विक परिणाम त्याच्यावर झालेले असावेत. त्या मृगाने तेथील सात्त्विक अन्नधान्य खाल्लेले असावे. त्या आश्रमातले गवत त्याने चरलेले असावे; आणि त्याला मृत्यू नैसर्गिकरित्या वृद्धाप्य येऊन आलेला असावा; तरच त्याचे कातडे साधनेला ग्राह्य ठरते.</p>
<p><strong>शिकारीच्या कातड्याचा अनुभव :</strong></p>
<p>आजकाल आपल्याकडे एक प्रथाच रूढ झालेली दिसते; ती म्हणजे, एखादी गोष्ट ग्रंथात सांगितलेली असली की ती अगदी अंधळेपणाने करायची. असे बरेच साधक दिसतात की, ते कोठलेही मृगाजिन साधनेसाठी घेऊन येतात. त्या अजिनावर मृगाची शिकार झाली असल्याच्या खुणा असतात. बंदुकीच्या गोळ्या लागल्याची भोके देखील असतात. त्या मृगाजिनावरून अगदी उघडच दिसत असते की हा मारलेला पशू आहे. तरी अशाच मृगाजिनावर ते साधनेला बसतात.</p>
<p>मी एकदा प.पू.सद्‌गुरु श्री.मामांना असा प्रश्र्न विचारला होता की, ‘‘तो पशू तर मेला. तो कसा मरावा हे त्याच्या प्रारब्धावर अवलंबून होते. तो त्याच्या कर्माचा आणि त्याला मारणाऱ्याच्या कर्माचा भाग झाला. तरी मग असे कातडे बैठकीला का चालणार नाही ? जर घेतलेच तर वेगळे काय होईल  ?’’ त्यावर प.पू.श्री.मामा हसून म्हणाले; ‘‘असे सांगून कळत नसते. तू प्रयोग करूनच बघ  !’’ पण तसा प्रयोग करण्याची मला कधी संधीच मिळाली नाही.</p>
<p>पुढे एके दिवशी या संदर्भातच एक घटना आपल्या प.पू.सौ.तार्इंच्या बाबतीत घडली. त्यांच्या एका शिष्याने त्यांना एक मृगाजिन आणून दिले. ते सुंदर, मऊ कृष्णमृगाचेच अजिन होते; पण शिकार केलेले. ते त्याने कोठून तरी मिळवलेले होते. ते ताजेच होते पण व्यवस्थित कमावलेले होते. असे ते मृगाजिन तो घेऊन आला; आणि त्याने प.पू.सौ.तार्इंना प्रार्थना केली की, ‘‘आता आपण हे वापरावे !’’ त्या मृगाजिनावर असलेली शिकार केल्याची खूण, बंदुकीच्या गोळीची खूण घाईत असल्याने तार्इंच्या लक्षातच आली नाही. दुसऱ्या दिवशी पहाटे, त्यांनी ते आसन घातले आणि त्यावर पंचा घालून त्या साधनेला बसल्या.</p>
<p>जशा त्या साधनेेला बसल्या, तसे बसल्याबसल्याच त्यांच्या डोळ्यांसमोर एक अजब दृश्य दिसू लागले. एका वनामध्ये एक मृगांचा कळप चरत होता. एकाएकी कोठून तरी गोळीचा आवाज झाला. सगळी हरणे उधळली; आणि त्यातलेच एक हरिण पळत असताना त्याच्या मागे एक शिकारी लागला. त्याने दुरूनच गोळी झाडली आणि ते हरिण मानेला गोळी लागून तडफडत मेले. हे सगळे दृश्य तार्इंना संपूर्ण साधनेच्या वेळात पुन्हा पुन्हा दिसू लागले आणि त्यांना असे जाणवू लागले की ते हरिण त्यांच्याच पायांखाली तडफडते आहे. शेवटी त्यांनी अगदी अस्वस्थ होऊन डोळे उघडले आणि त्या उठल्या.</p>
<p>मग त्यांनी ते मृगाजिन अगदी काळजीपूर्वक बघितले. तेव्हा त्यांच्या लक्षात आले की त्यावर गोळीची खूण आहे. साधनेत, त्या हरिणाला जेथे मानेला गोळी लागली होती असे त्यांनी पाहिले होते, तेथेच गोळी लागल्याची खूण प्रत्यक्षही दिसत होती. तेथे गोळीने एक भोक केले होते.</p>
<p>त्यांनी लगेच प.पू.सद्‌गुरु श्री.मामांना ‘माउली’त फोन करून ही हकिकत सांगितली. मला असा असा अनुभव आला, असे त्यांनी प.पू.श्री.मामांना मोठ्या दुःखाने सांगितले. त्यावर प.पू.श्री.मामा म्हणाले की; ‘‘ठीक आहे ! त्यावर तू एकदा बसली आहेस ना, तर आता आणखी एकदा बैस आणि पुढे काय होते ते बघ !’’</p>
<p>म्हणून मग त्याप्रमाणे त्या परत येऊन त्याच मृगाजिनावर डोळे मिटून बसल्या. त्यांना पुन्हा तेच दृश्य दिसायला लागले. ते जखमी हरिण तळमळते आहे, तडफडते आहे; आणि ते असे तडफडत असतानाच त्याच्या शरीरातून एक मनुष्याकृती बाहेर पडली. ती मनुष्याकृती डोळ्यांत अश्रू आणून, हात जोडून तार्इंना प्रार्थना करू लागली की; ‘‘आपण माझ्या अजिनाचा स्वीकार तर केलेला आहेच; तरी आता माझाही उद्धार करावा. दया करून मला या योनीतून सोडवावे !’’ मग तार्इंनी मनोमन प.पू.श्री.मामांना प्रार्थना केली. तेव्हा मामा म्हणाले; ‘‘ठीक आहे असे त्याला सांग !’’ तार्इंनी त्याला तसेच सांगितले की, ‘‘मी माझ्या सद्‌गुरूंपाशी प्रार्थना केली आहे. तेच तुझे हित करतील !’’ आणि त्याच क्षणी तार्इंना असे दिसले की, त्या हरिणाचे शरीर अदृश्य होऊन ती मनुष्याकृतीही आनंदाने हसत हसत लोप पावली आहे.</p>
<p>आपण ज्या प्राण्याच्या कातड्यावर बसतो, त्याच्या संस्कारांच्या व मृत्यूच्या वेळच्या भावना त्या कातड्याशी तदाकार झालेल्या असतात. आपले अंतःकरण जर तेवढे सूक्ष्म झालेले असेल तर ते आपल्याला जाणवायलाही लागते. बऱ्याच उत्तम अधिकारी असलेल्या साधकांचे अंतःकरण साधनेने असे सूक्ष्म झालेले असते.</p>
<p><strong>वासनासंस्कार व दोष :</strong></p>
<p>आपणांस यासाठी एक साधा अनुभव सांगतो. ही गोष्ट आपल्यापैकी अनेकांना नक्कीच अनुभवाला आलेली असणार. आपली साधना जशी जशी नियमितपणे होईल व वाढत जाईल तसे तसे नंतर आपण बसने किंवा रेल्वेने कधी प्रवास करत असताना कोणी परका पुरुष किंवा परकी स्त्री शेजारी बसली, तर काही वेळेला आपल्याला कारण नसतानाच अस्वस्थता वाटू लागते. ‘आपण येथे कोठून बसलो ?’ असे अंत ःकरणात वाटू लागते. आपण ज्यांच्या जवळ बसलेलो असू त्यांच्या वासनांचा प्रभाव आपल्या अंत ःकरणाला ताबडतोब जाणवायला लागतो. कारण आपले अंत ःकरण साधनेने सूक्ष्म झालेले असते.</p>
<p>म्हणूनच कृपायोगाच्या साधकांसाठी नियम सांगितलेले आहेत की, कोणाच्याही हातचे काही खाऊ नये, भलतीकडे जाऊ नये, भलते काही पाहू नये, इतरांच्या वस्तू वापरू नयेत, कोठेतरी भलत्या ठिकाणी साधनेला बसू नये. हे सारे नियम याचसाठी घातलेले आहेत. साधनेसाठी आपले स्वत ःचेच आसन घ्यावे वगैरे जे काही सांगितलेले आहे, तेही या गोष्टींचा विचार करूनच सांगितलेले असते.</p>
<p>म्हणून माउली जे सांगतात की, <strong>‘वरी चोखट मृगसेवडी ।’</strong>; त्यात ते म्हणतात की ती मृगसेवडी चोखट असावी, शुद्ध असावी. याचाच अर्थ असा आहे की, ते अजिन देखील शास्त्रोक्त मार्गानेच मिळवलेले असावे.</p>
<p>ते <strong>‘चोखट’</strong> असावे, या सांगण्यामागे आणखीही एक भाग आहे. जे मृगाजिन आपण साधनेसाठी घेतो ते इतर गोष्टींसाठी वापरता कामा नये. आपल्याकडे एक साधक आहेत. त्यांना याचा अनुभव आलेला आहे. ते रोज मृगाजिनावर साधनेला बसायचे. एकदा त्यांच्याकडे पितृश्राद्ध होते. श्राद्धपक्षासाठीही मृगाजिन चालते; कारण ते उत्तम आसन आहे. म्हणून मग ते साधनेचे मृगाजिन घालून त्यावर बसले आणि श्राद्धविधी पार पाडले. दुसऱ्या दिवशी तेच आसन घेऊन ज्या वेळी ते साधनेला बसले त्या वेळी त्यांना आपले पितर मिटलेल्या डोळ्यांसमोर दिसायला लागले. गेलेले आई, वडील, आजोबा समोर दिसू लागले. हा सर्व फक्त त्या एका दिवसाचाच परिणाम होता. याचकरिता माउली मुद्दाम येथे <strong>‘चोखट’</strong> असे म्हणतात.</p>
<p>यामुळे जे मृगाजिन आपण साधनेसाठी वापरतो ते फक्त साधनेसाठीच वापरावे. इतर कोणत्याही गोष्टींसाठी ते वापरू नये. तसेच आपण साधनेसाठी</p>
<p>जे आसन वापरतो ते आपणच वापरावे; दुसऱ्या कोणालाही त्यावर बसू देऊ नये ! नाही तर ते कोणाच्याच उपयोगाचे राहणार नाही. म्हणून माउली सांगतात की;</p>
<p><strong>वरी चोखट मृगसेवडी । माजि धूतवस्त्राची घडी ।</strong></p>
<p><strong>तळवटीं अमोडी । कुशांकुर ॥  ज्ञाने.६.११.१८२ ॥</strong></p>
<p><strong>दर्भांचे पावित्र्य :</strong></p>
<p>असे ते मृगाजिन तरी साधनेसाठी नुसतेच घालावे काय ? थेट जमिनीवरच घालावे काय ? यावर महात्मे ‘नाही’ असेच म्हणतात. त्यासाठी माउली सांगतात की, <strong>‘तळवटीं अमोडी । कुशांकुर ॥  ज्ञाने.६.११.१८२ ॥’</strong>; अगोदर खाली दर्भ घालावेत. ते दर्भ कसे घालावेत, तेही त्यांनी पुढच्याच ओवीत फार सुंदर सांगितलेले आहे. पण आधी खाली दर्भ घालावेत आणि मग त्यांच्यावर मृगाजिन घालावे हा नियम आहेच.</p>
<p>याचे एक कारण असे आहे की, जर मृगाजिन दर्भांवर घातले तर ते बसायला सोईचे होते; पण तेही दर्भ जर नीट रचलेले, घातलेले असतील तरच  ! नाही तर, फरशीवर मृगाजिन घालून जर त्यावर आपण बसलो तर थोड्याच वेळात पायांना मुंग्या येतील, शरीराला जडत्व येऊ लागेल. तसे न होता विनातक्रार नीट बसता यावे म्हणून खाली कुशांकुर, दर्भ घालावेत.</p>
<p>खाली असे ते दर्भच का घालावेत ? याला देखील शास्त्रांचा एक नियम आहे. आपल्याकडे गवताच्या सगळ्या प्रकारांमध्ये दर्भच अधिक पवित्र मानले जातात. वेगवेगळ्या पवित्र कार्यांसाठी दर्भ वापरण्याचीच पूर्वापार प्रथा आहे. येथे हे नीट लक्षात घ्यावे की, जेव्हा शास्त्रकारांनी अशा विशिष्ट गोष्टींनाच पवित्र मानलेले असते तेव्हा त्यामागेही विशिष्ट कारण असतेच. या विश्वामध्ये सगळीकडे प्राणतत्त्व व्यापलेले आहे. प्राण हा अत्यंत पवित्र समजला जातो. हाच प्राण ज्या ज्या वस्तूंमध्ये अधिक प्रमाणात असेल, जास्त प्रमाणात असेल त्या त्या सगळ्याच वस्तू शास्त्रांनी पवित्र मानलेल्या आहेत.</p>
<p>उदाहरणार्थ; पाणी हे पवित्र मानलेले आहे, कारण प्राणांचा अधिकांश भाग पाण्यातच असतो. जे पशू पवित्र मानलेले असतात त्यांच्याही ठिकाणी प्राणांची घनता अधिक दिसते. तशीच या दर्भांच्या ठिकाणीही प्राणांची अधिकता असते. दर्भांमध्ये प्राण विशेषत्वाने असल्यामुळेच दर्भांच्या आधाराने मंत्रप्रयोगही होऊ शकतात. त्यासाठी असा नियमच आहे की, एखाद्या वस्तूवर मंत्रप्रयोग करायचा असेल आणि मंत्रभारित करण्यासाठी ती वस्तूच जर उपलब्ध नसेल तर त्या वस्तूच्या ऐवजी दर्भ चालतो.</p>
<p>रामायण, महाभारतात आणि पुराणांतही या प्रकारची अनेक उदाहरणे आलेली आहेत. जर एखाद्या अस्त्राचा; अस्त्र याचा अर्थ मंत्रयुक्त शस्त्र; प्रयोग करायचा असेल तर त्यासाठी आवश्यक ते शस्त्र समोर पाहिजे. त्या शस्त्रावर मंत्राचा न्यास करून ते प्रेरित केले की त्याचेच अस्त्र होते. एखाद्या बाणावर जर एखादा विशिष्ट मंत्र घातला; समजा वरुण मंत्र घातला आणि तो सोडला; तर त्याचेच ‘वरुणास्त्र’ होते. पण पूर्वकालात असेही प्रसंग योद्ध्यांसमोर आलेले आहेत की, जवळ बाणच नाहीत आणि अस्त्राचा प्रयोग तर करावयाचा आहे. अशा वेळी काय करायचे ? त्यासाठीच ऋषींनी किंवा त्या योद्ध्यांनी म्हणा; दर्भांचा उपयोग करून, दर्भांवरच मंत्र प्रेरित करून त्याचेच अस्त्र तयार केलेले दिसते. कारण दर्भांच्या ठिकाणी प्राणांचे आधिक्य असल्यामुळे मंत्रधारणेकरिता ते अत्यंत पवित्र मानले जातात.</p>
<p><strong>दर्भांचे गुण :</strong></p>
<p>आपण जर साधनेसाठी दर्भांवर बसलो तर त्यांचा एक गुण ताबडतोब असा प्रत्ययाला येतो की, त्यायोगे आपले प्राण त्वरेने ऊर्ध्व होतात. आपले प्राण शीघ्र एकाग्र व्हायला त्यांची मदत होते. कारण दर्भांमध्ये स्थिर प्राण असतात.</p>
<p>या दर्भांचा आणखीही एक गुण विशेष असाच आहे. तो असा की, दर्भांना कधी कीड लागत नाही, वाळवी लागत नाही. पूर्वी ऋषिमुनी वनांमध्ये निरनिराळ्या ठिकाणी कुट्या करून राहात असत. त्या काळी कुटी फार तर सारवलेली असायची. शेणाने सारवण्याचाही एक विशिष्ट फायदा असतो की, त्याने काही किडे मरतात. तरी देखील मुंग्या, मुंगळे वगैरे काही किडे मात्र येतातच. पण आपण जर दर्भासनावर आसन घातले तर त्यातून किडा कधीच आत शिरत नाही. जोपर्यंत दर्भ खाली असतील तोपर्यंत आसनात किडे कधीच प्रवेश करणार नाहीत. या संदर्भात महाभारतातच एक फार सुंदर कथा आलेली आहे; आणि ती आहे कर्णाची !</p>
<p>कर्ण जरी जन्माने क्षत्रिय असला तरी देखील तो सूतांमध्ये वाढलेला असल्याने त्याला सगळे ’सूतपुत्र’च म्हणत असत. त्याला भगवान श्री परशुरामांकडून अस्त्रविद्या घ्यायची होती. पण परशुरामांचा असा नियम होता की ते ब्राह्मणांशिवाय अन्य कोणालाही अस्त्रशस्त्रविद्या शिकवीत नसत. म्हणून मग कर्ण त्यांच्याकडे ब्राह्मणवेष धारण करून गेला आणि आपण ब्राह्मणकुमार असल्याचे खोटेच सांगून त्यांच्याकडे शिकायला राहिला.</p>
<p><strong>कर्णाची सहनशीलता :</strong></p>
<p>त्याचे विद्याग्रहण पूर्ण होत आले असताना, एके दिवशी मोठा विचित्र प्रसंग घडला. वनात फिरत असताना भगवान परशुराम कर्णाला म्हणाले, ‘‘वत्सा; मला जरा निद्रा घ्यायची आहे. वामकुक्षी करायची आहे !’’ त्यावर तो ‘बरे आहे !’ म्हणाला. दर्भासनावर बसून, आपल्या गुरूंचे, परशुरामांचे मस्तक त्याने आपल्या मांडीवर घेतले व तो म्हणाला; ‘‘गुरुदेवा ! आता आपण निर्धास्तपणे झोपावे. जोपर्यंत आपण झोपलेले असाल तोपर्यंत मी असाच बसून राहीन !’’</p>
<p>आता, भगवान परशुरामांना काही लीला करायची होती म्हणा; त्याची परीक्षा बघायची होती म्हणा; किंवा त्या कर्णाचे दैवच तसे फुटके होते म्हणा ! एक पोखरणारा किडा कर्णाच्या मांडीखाली आला. ज्या बाजूने दर्भ नव्हते, त्या बाजूने तो किडा आत शिरला. असे किडे दर्भाच्या खालून काही शिरू शकत नाहीत; म्हणून तो किडा दुसऱ्या बाजूने आत आला आणि त्याने कर्णाची मांडी पोखरायला सुरुवात केली.</p>
<p>‘सहनशीलता’ हा तर क्षत्रियांचा अंगभूत गुणच असतो. ते स्वभावत ःच धैर्यशील असतात. कर्णामध्येही क्षत्रिय रक्तच असल्यामुळे तो ते पोखरणे सहन करीत राहिला. त्या किड्याने त्याची मांडी चांगलीच पोखरल्यामुळे रक्ताचा प्रवाह वाहू लागून ते रक्त परशुरामांच्या अंगाखाली आले. रक्ताचे ते चिकट ओलेपण जाणवल्याबरोबर ते खाडकन्‌ जागे झाले. हे रक्त कोठून येत आहे ते त्यांनी एका क्षणातच ताडले. ते लक्षात आल्याबरोबर परशुराम कर्णाला म्हणाले, ‘‘बाळ; तू ब्राह्मण नाहीस, तू क्षत्रियच आहेस. तू माझ्याशी खोटे बोललास !’’ आता त्यांचे म्हणणे कबूल करण्यावाचून कर्णाला पर्यायच उरला नव्हता. तो खाली मान घालून तसाच मुकाट्याने बसून राहिला.</p>
<p>काही वेळाने न राहवून त्याने परशुरामांनाच विचारले, ‘‘पण गुरुमहाराज; आपण हे कसे काय ओळखले ?’’ त्यावर ते म्हणाले, ‘‘तुझ्या सहनशीलतेवरून, धैर्यावरून तर मी हे ओळखलेच; पण तुझ्या बसण्याच्या पद्धतीवरूनही हे जाणले. तू अर्धवट दर्भ घालून त्यावर बसलास. हेच जर एखादा ब्राह्मणपुत्र बसला असता तर तो व्यवस्थित पूर्ण दर्भ आसनाप्रमाणे पसरून घेऊनच बसला असता. कारण दर्भासनावर कशासाठी बसायचे असते हे त्याला योग्य रीतीने माहीत असतेच  !’’ मग परशुरामांनी खोटेपणाबद्दल कर्णाला शाप दिला; तो पुढचा कथाभाग आहे.</p>
<p><strong>दर्भांचा उपयोग :</strong></p>
<p>दर्भांचा आणखी एक विशेष गुण असा असतो की, त्यात ओल शिरत अथवा मुरत नाही. कर्णाचे रक्तही दर्भात न मुरता जमिनीवर वाहू लागले होते. ओल्या जमिनीवर जरी दर्भ घालून बसले तरी ओल खालीच राहते. ती काही मुरून वर येत नाही, आपल्या आसनाला लागत नाही. प.पू.श्री.मामांनी, प.पू.श्रीगुरुमहाराजांच्या सांगण्यावरून श्रीक्षेत्र कुरवपूरला जेव्हा तपश्र्चर्या केली होती, तेव्हा त्यांच्यासमोरही जमिनीची ओल व वाळवीचा त्रास हेच प्रश्र्न होते.</p>
<p>ते श्रावण-भाद्रपदाच्या दरम्यानचे दिवस होते. पावसाळ्याच्या दिवसांत कुरवपूरला जमिनीत प्रचंड ओल असते. ते कृष्णाप्रवाहातले बेट असल्यामुळे, चारी बाजूंनी कृष्णा नदी असल्यामुळे, जमिनीत नंतरही महिना-दीड महिना ओल तशीच राहते. त्यामुळे तर दर्भ खाली घातल्याशिवाय अगदी बसवतच नसे. दुसरे म्हणजे; तेथील जमिनीत वाळवी फार असते. अजूनही तेथे अशीच वाळवी आहे. पण तेच बसताना जर दर्भ खाली घातले तर मात्र ती वाळवी वर येत नसे आणि ओलही वरच्या आसनाला लागत नसे. पण जर नुसतेच आसन घालून बसले तर पंधरावीस मिनिटांतच ते आसन ओले होई; आणि त्याला वाळवीही कुरतडत असे.</p>
<p>तेथे घेतलेल्या अनुभवांवरूनच दर्भांचे गुण काय आहेत हे प.पू.श्री.मामा नेमकेपणाने सांगत. ते गुण त्यांना कुरवपूरला असतानाच अत्यंत प्रकर्षाने लक्षात आले होते, असे ते म्हणत. त्याचसाठी श्री माउलीही येथे सांगतात की;</p>
<p><strong>तळवटीं अमोडी । कुशांकुर ॥  ज्ञाने.६.११.१८२ ॥</strong></p>
<p>आसनासाठी याप्रमाणे सगळ्यांत खाली <strong>‘कुशांकुर’</strong> म्हणजे दर्भ घालायला पाहिजेत. तेही कसे असावेत ? तर ते <strong>‘अमोडी’</strong> असावेत. ते मोडलेले, दुमडलेले नसावेत. ते न मोडता सरळच्या सरळ ठेवावेत. ज्या दर्भांची अग्रे तोडलेली नाहीत किंवा जे दुमडलेले नाहीत त्यांनाच ‘अमोडी’ असे म्हणतात. ते का दुमडू नयेत ? याचे कारणही माउलींनी पुढल्या ओवीतच असे सांगितलेले आहे की;</p>
<p><strong>सकोमळ सरिसे । सुबद्ध राहती आपैसे ।</strong></p>
<p><strong>एकपाडें तैसे । वोजा घालीं ॥  ज्ञाने.६.११.१८३ ॥</strong></p>
<p>ते दर्भ देखील कोमल असेच निवडून घेतले पाहिजेत. शिवाय ते सुबद्ध असे रचले पाहिजेत. येथे, <strong>‘सुबद्ध राहती आपैसे ।’</strong> असे श्री माउली आवर्जून का सांगताहेत ? ते आपण संध्याकाळच्या प्रवचन-सेवेत पाहू.</p>
<p>(वैराग येथे, कृपायोग शिबिराच्या निमित्ताने, दिनांक १५ जानेवारी २००१ रोजी सकाळी झालेल्या प्रवचन-सेवेवरून संकलित. )</p>
<p>⃞⃞</p>
<ol start="2" type="1">
<li><strong>प्रवचन दुसरे</strong></li>
</ol>
<p><strong>_____</strong></p>
<p><strong>म्हणोनि तैसें तें जाणावें । मनराहतें पाहावें ।</strong></p>
<p><strong>राहेल तेथ रचावें । आसन ऐसें ॥  ज्ञाने.६.११.१८१ ॥</strong></p>
<p>आपण सकाळच्या चिंतनात बघितले की, आसनासाठी ‘मांडणी’चा श्रीभगवंतांनी जो क्रम सांगितला होता त्यात श्री माउलींनी थोडासा बदल केलेला आहे. पण दोघांच्याही क्रमांमध्ये दर्भांचे स्थान मात्र एकच आहे. आसनाच्या सगळ्यात खाली काय घालावे ? याबद्दल दोघांचेही सांगणे एकच आहे की, ‘‘खाली दर्भ घालावेत !’’ ते कसे घालावेत आणि रचावेत, याबद्दल माउली फार सुरेख सांगतात की;</p>
<p><strong>सकोमळ सरिसे । सुबद्ध राहती आपैसे ।</strong></p>
<p><strong>एकपाडें तैसे । वोजा घालीं ॥  ज्ञाने.६.११.१८३ ॥</strong></p>
<p>आणि या आधी त्यांनी म्हटलेले आहे की;</p>
<p><strong>तळवटीं अमोडी । कुशांकुर ॥  ज्ञाने.६.११.१८२ ॥</strong></p>
<p><strong>दर्भ रचण्याची पद्धत :</strong></p>
<p>याचा अर्थ असा आहे की, जे दर्भ आसनासाठी घ्यायचे ते नीट निवडूनच घेतले पाहिजेत. दर्भ एकसारख्या उंचीचे, एकसारख्या लांबीचे, एकसारख्या रुंदीचे असे घ्यावेत. ते <strong>‘अमोडी’</strong> असावेत; म्हणजे त्यांची अग्रे तोडलेली नसावीत किंवा ते मधून दुमडलेलेही नसावेत. अशा त्या दर्भांचे छोटे छोटे गठ्ठे करून ते आसनाच्या आकारात एकत्र बांधायला पाहिजेत; कारण माउलींनी येथे शब्द घातलेला आहे <strong>‘सुबद्ध’</strong>. ते चांगल्या रीतीने एकत्र बांधलेले असावेत असाही एक अर्थ त्यांनी येथे ध्वनित केलेला आहे.</p>
<p>या दर्भांची समोरची बाजू निमुळती असते आणि मागची बाजू जरा रुंद असते. म्हणून हे दर्भांचे गठ्ठे एक सुलट आणि एक उलट असे व्यवस्थित रचून अशा आकाराचे आसन तयार करावे की त्या आकारामध्ये आपण व्यवस्थित बसू शकू. जे आपल्या बैठकीचे माप असेल, मांडीचे माप असेल त्याच्यानुसार ते दर्भ देखील योग्य प्रमाणात रचले गेले पाहिजेत. नाही तर आपल्याला भली मोठी जागा बसायला लागणार आणि दर्भासन मात्र छोटेसे ६ x ६ इंचांच्या मापाचेच केलेले असायचे ! त्याला काही अर्थ उरणार नाही.</p>
<p>आपले आसन पुरेशा लांबीरुंदीचे असावे. आपल्या मांडीच्या थोड्याही भागाचा खाली जमिनीला स्पर्श होता कामा नये; किंवा आपले शरीर आसनाच्या खाली जाता कामा नये. बैठकीच्या सर्व बाजूंनी किमान तीन-तीन बोटे तरी मोकळी जागा सुटलेली असावी असा त्यासाठी साधारण नियम आहे.</p>
<p>आपण, या दर्भांचा कसा विनियोग होतो ? हे दर्भांचे आसन नेमके कशासाठी हवे ? याचा थोडासा भाग आतापर्यंत पाहिलेला आहे. यातला आणखी एक विशेष भाग असा आहे की, दर्भांना सहजासहजी कोणताही दर्प किंवा वास लागत नसतो. हे दर्भ जरी अगदी शेणावर ठेवून कालांतराने बाजूला काढले तरी त्यांना त्या शेणाचा वास लागत नाही. हा त्या दर्भांचा एक मोठाच गुण आहे.</p>
<p>या दर्भांचा आणखीही एक महत्त्वाचा गुण आहे. त्याकरिताच मुख्यत्वे हे दर्भ आसनाखाली घालावेत असे म्हटलेले आहे. साधनेच्या वेळात जेव्हा भगवती शक्ती उत्थापित होते आणि ती प्राणांची गती ऊर्ध्व करतेेेे तेव्हा ती भगवती योगाग्निस्वरूपच असल्यामुळे शरीरात एक प्रकारची उष्णता तयार होते. ती उष्णता आसनांमुळे राखली गेली पाहिजे. सहाव्या अध्यायात याचेच वर्णन करताना श्री माउली म्हणतात की;</p>
<p><strong>तंव येरीकडे धनुर्धरा । आसनाचा उबारा ।</strong></p>
<p><strong>शक्ति करी उजगरा । कुंडलिनी ते ॥  ज्ञाने.६.१४.२२१ ॥</strong></p>
<p><strong>दर्भासनाचे वैशिष्ट्य :</strong></p>
<p>आपण ज्यावर बसतो ते आसन; आणि आपण ज्या पद्धतीने मांडी घालतो ते आसन; यांच्यामुळे शक्तीने निर्माण केलेली एक प्रकारची साधनेला उपयुक्त अशी उष्णता, ऊब राखली जाते. ही उष्णता टिकून राहिली पाहिजे आणि ती सगळीकडे सारख्या प्रमाणात पसरली पाहिजे. ती सारख्या प्रमाणातच सर्वत्र राखलीही गेली पाहिजे. ती जर अशी राखली गेली तरच आपणांस त्या आसनावर आपण कितीही वेळ बसलो तरी त्रास होणार नाही; आणि ज्या वेळी आपण साधनेेतून उठू त्या वेळी आपल्या मांड्या आणि शरीराच्या सगळ्याच भागांतील रक्तप्रवाह कोठेही न मंदावता आहे तसा व्यवस्थित चालू राहील व त्याचा उबाराही राखला जाईल. ही विलक्षण ताकद जशी दर्भांत असते तशीच ती लोकरीतही असते.</p>
<p>काही वर्षांपूर्वी, हिमालयाच्या यात्रेत असताना, अमरनाथच्या परतीच्या वाटेवर आम्हांला याचा चांगलाच अनुभव आला. अमरनाथहून परतत असताना बर्फाचा जोरदार पाऊस सुरू झाला. गारा आणि बर्फ यांचा सर्वदूर वर्षाव सुरू होता. आजूबाजूला आश्रय घेता येईल अशी कोठलीही जागा नव्हती. सगळे कपडे चिंब भिजलेले होते. आम्ही जेव्हा चंदनवाडीच्या मुक्कामाला पोहोचलो तेव्हा अशी परिस्थिती होती की, आमच्या तंबूच्या सगळ्या बाजूंनी पाणी वाहत होते. तो तंबू केवळ नावालाच झाकलेला होता. आतमध्ये जमिनीवर प्लॅस्टिक घातलेले होते; पण त्याच्या खालून आणि वरून देखील बर्फ-गार पाणी वाहत होते. आम्हांला त्याच तंबूत संपूर्ण रात्र काढायची होती.</p>
<p>त्या वेळी आमच्याजवळ लोकरीच्या ‘लोया’ होत्या. शालीपेक्षा जरा कमी प्रतीच्या लोकरीच्या ज्या जाडसर चादरी असतात त्यांनाच लोया असे म्हणतात. मात्र आपल्याकडे जे पांढरे घोंगडे मिळते त्याच्यापेक्षा त्यांच्या लोकरीचा दर्जा चांगला असतो. अशा त्या लोया खाली घालून आम्ही त्यांच्यावर बसलो. आश्र्चर्याची गोष्ट अशी की, वरून बर्फासारखे गार पाणी वाहते आहे, खालून सगळ्या बाजूंनी पाणी; वरून बर्फ पडते आहे, तंबूत वारे जरी आले तरी तेही गोठवून टाकतील असे; शिवाय आम्ही ओलेचिंब झालेलो होतो. पण असे सगळे असताना देखील आसन मात्र संपूर्ण उबदार राहिले. शरीराची जी उष्णता बाहेर जायची ती बाहेर न जाता, त्या लोकरीच्या आसनांनी टिकवून धरली. म्हणूनच एवढे बारा तास तशा स्थितीत राहूनही आमच्यापैकी कोणालाही साधी सर्दी देखील झाली नाही. अंग दुखणे नाही की काही नाही. हा त्या आसनाचा ‘उबारा’ राखण्याचा गुण होता. लोकरीमध्ये हा जो गुणधर्म असतो तोच दर्भांत देखील आढळतो.</p>
<p><strong>दर्भ कोमल हवेत :</strong></p>
<p>येथे मात्र माउली आसनासाठी ‘दर्भ’ घेण्यास सांगतात; याचे कारण असे आहे की, त्यांच्या काळात दर्भ सर्वत्र विपुल प्रमाणात उपलब्ध असत. अगदी फुकटात मिळणारी अशी ती गोष्ट होती. फक्त निवडून काढून आणावे लागत एवढेच. आज मात्र अशी परिस्थिती आहे की, एकवेळ चांगली लोकर मिळेल; पण चांगले दर्भ मिळणार नाहीत !</p>
<p>त्याशिवाय श्री माउली येथे सांगतात की;</p>
<p><strong>सकोमळ सरिसे । सुबद्ध राहती आपैसे । (ज्ञाने.६.११.१८३)</strong></p>
<p>उत्तमपैकी कोमल, मऊ असे कोवळे दर्भच निवडावेत. दर्भ फार जून नसावेत. याचे कारण असे आहे की, त्या जून दर्भांनी कापण्याची शक्यता असते. त्यांच्यावरून जर हात घासून ओढला गेला तर त्याने लगेच कापते. त्यामुळे साधनेत आपल्याला क्रिया होत असताना वरचे आसन सरकून जर का आपल्या मांडीचा काही भाग अशा दर्भांवर घासला गेला तर तो भाग हळवा होईल. म्हणूनच माउलींनी येथे <strong>‘सकोमळ’</strong> हा शब्द योजलेला आहे.</p>
<p>त्याच्या पुढे म्हटले आहे <strong>‘सरिसे’</strong>. म्हणजे एकसारखे; आणि ‘सुबद्ध’ म्हणजे जे व्यवस्थित बांधलेले अथवा रचलेले आहेत असे. <strong>‘सुबद्ध राहती आपैसे । एकपाडें तैसे । वोजा घालीं ॥  ज्ञाने.६.११.१८३ ॥’</strong>. ते दर्भ ‘समतल’ होतील असे व्यवस्थित रचलेले किंवा बांधलेले असावेत.</p>
<p>आता त्यांची जाडी किती असावी ? तर, ते दर्भ-आसन साधारणपणे एक इंच किंवा दीड अंगुल जाड होईल असे रचले तरी पुरेसे आहे. आपण तेवढेच दर्भ रचावेत. आजकाल काही ठिकाणी दर्भांची तयार आसनेही मिळतात. पुण्यामध्येही मिळतात. पण त्या आसनांमध्ये शास्त्रदृष्ट्या रचनेचा दोष दिसतो. कारण एक तर ते दर्भ मध्यभागी दुमडलेले असतात, ‘अमोडी’ नसतात; त्यांची जाडी पुरेशी नसते, शिवाय ते आसन आकारानेही जरा लहानच असते. म्हणून, माउलींनी सांगितल्याप्रमाणे जर आपल्याला बसायचे असेल तर तसे आसन आपण स्वतःच तयार करून घेतले पाहिजे.</p>
<p>श्री माउली म्हणतात की;</p>
<p><strong>वरी चोखट मृगसेवडी । माजि धूतवस्त्राची घडी ।</strong></p>
<p><strong>तळवटीं अमोडी । कुशांकुर ॥  ज्ञाने.६.११.१८२ ॥</strong></p>
<p><strong>मृगाजिनाचा परिणाम :</strong></p>
<p>माउलींचा हा ‘आसन-क्रम’ श्रीभगवंतांच्या ’क्रमा’पेक्षा थोडा भिन्न आहे. श्रीभगवंत सांगतात, <strong>‘चैलाजिनकुशोत्तरम्‌ ॥  भ.गी.६.११ ॥’</strong>. सगळ्यांत वर धूतवस्त्र, त्याच्या खाली अजिन आणि त्याच्या खाली दर्भ. मात्र श्री माउलींनी हाच क्रम बदलून असा सांगितला आहे की; खाली दर्भ, त्याच्या वर धूतवस्त्राची घडी आणि त्याच्या वर अजिन. श्री माउलींनी हा क्रम बदलण्याचेही एक विशेष कारण आहे.</p>
<p>आपण सकाळीच बघितले की, जे अजिन म्हणजे कातडे आसन म्हणून घालायचे असते, ते मृगाचेच का असावे. त्याच वेळी आपण हेही बघितले की; त्या मृगाच्या कातड्याचा, हरिणाच्या कातड्याचा एक गुण असा असतो की त्यावर बसून साधन केले असता मन स्थिर होऊन वैराग्यप्राप्ती होते; ज्ञानप्राप्ती होते, प्रपंचाचा देखील वीट यायला लागतो. माउलींचे हे जे ‘अभ्यासयोग’ सांगणे चाललेले आहे, ते पार्थाला समोर ठेवूनच. साधक जेव्हा पार्थासारखा उत्तम अधिकारी व प्रपंचविन्मुख असतो तेव्हा तो थेट त्या अजिनावर बसला तरी चालण्यासारखे असते. याचीही दोन कारणे आहेत.</p>
<p>एक तर अजिनावर सरळच बसून साधन केले असता जी उष्णता निर्माण होते ती आहार-विहाराची पथ्ये पाळणाऱ्यांनाच सहन करता येते; दुसरे म्हणजे ती उष्णता साधकाच्या वृषणांच्या भागांना लागत जाऊन त्या उष्णतेमुळे साधकामध्ये तयार होणारे शुक्रजंतूंचे प्रमाण हळूहळू कमी होत जाते. त्या साधकाच्या प्रोस्ट्रेट ग्लँडस्‌चे सिक्रिशन देखील कमी कमी होत जाते. याचाच अर्थ असा की, तो साधक गृहस्थाश्रमाच्या दृष्टीने हळूहळू निरुपयोगी व्हायला लागतो.</p>
<p><strong>आसन क्रम बदलावा :</strong></p>
<p>पण श्रीभगवंतांनी जो क्रम सांगितला, त्या क्रमामध्ये या अजिनाच्या वर धूतवस्त्र घालण्यास सांगितले आहे. त्याचे कारण असे आहे की, ते मात्र तेथे सर्वांसाठी बोलत आहेत. माउली मात्र केवळ पार्थाला समोर ठेवून बोलत आहेत.</p>
<p>म्हणूनच माउलींनी येथे तेवढा एक रचना-भेद दाखविला आहे. तो दाखविण्याच्या मागचे कारण हेच आहे की, हा या श्र्लोकातला नियम सर्वांसाठी जरी असला तरी जो उत्तम अधिकारी आहे, ज्याला संसाराशी काही देणे-घेणे नाही, संसाराची पूर्ण विरक्ती ज्याला आलेली आहे, त्याला मात्र तो क्रम तसाच चालणार नाही. त्यानेच फक्त अधिक लाभासाठी हा आसन-क्रम बदलून घ्यावा; असे श्री माउली यातून सुचवीत आहेत. त्यासाठीच त्यांनी तो क्रम येथे बदललेला आहे.</p>
<p>श्री माउली जे सांगतात, त्यामागे आणखीही एक भाग आहे. त्यांनी <strong>‘धूतवस्त्राची घडी’</strong> या शब्दामागे एक विशेष शब्द जोडून ठेवलेला आहे. ते म्हणतात, <strong>‘माजि धूतवस्त्राची घडी ।’</strong>. <strong>‘माजि’</strong> या शब्दाचा एक अर्थ ‘मध्ये’; आणि त्याचा दुसरा अर्थ ‘दोन्हींमध्ये, दोन्हींपैकी’ असा होतो. ज्या दोन गोष्टी उपलब्ध असतील त्यांपैकी एक निवडावी असे सांगताना देखील माउली <strong>‘माजि’</strong> म्हणतात. अशा दोन्ही अर्थांनी माउली प्रस्तुत शब्दाचा प्रयोग ज्ञानेश्र्वरीत काही ठिकाणी करताना दिसतात. उदाहरणार्थ; याच सहाव्या अध्यायातली ओवी क्र.१८० पाहा; <strong>‘दोहींमाजि आवडे तें । जें मानवलें होय चित्तें । (ज्ञाने.६.११.१८०)’</strong>.</p>
<p><strong>व्याघ्रांबराचे अजब गुण :</strong></p>
<p>मघाशीच शंका-समाधानाच्या सत्रात कोणीतरी या संदर्भात प्रश्र्न विचारला होता. भगवान श्रीशिवांच्या परिधानात व्याघ्रांबर नेहमी असते; किंवा भगवान श्रीदत्तात्रेयांना देखील ‘व्याघ्रांबरधारी’ असे म्हणतात; पण त्या व्याघ्रांबराचा उल्लेख मात्र येथे कोठेही श्रीभगवंतांनी केलेला नाही किंवा श्री माउलींनीही केलेला नाही. याचे एक कारण असे आहे की जे अरण्यात, श्मशानात राहतात त्या साधकांना ज्या तीव्र वैराग्याची आणि धैर्याची गरज असते ती त्यांना व्याघ्राजिनाने मिळते.</p>
<p>या व्याघ्राजिनाचा एक अजब गुण आहे. ते जरी नुसते कातडे दिसत असले तरी त्या कातड्यालाही वाघाचाच एक विशिष्ट असा उग्र वास असतो; गंध, दर्प असतो. रानावनात जेवढे पशुपक्षी असतात त्यांच्या बहुतेकांच्या गंधसंवेदना खूप तीव्र असतात. आपल्या जवळ जरी वाघाचे कातडे असले तरी तेथे वाघच आहे असा त्या वासामुळे त्या प्राण्यांना आभास होतो; आणि त्यामुळे कोणी वन्य प्राणी, पक्षी आपल्या जवळपास देखील फिरकत नाहीत.</p>
<p>तंत्रशास्त्रात व्याघ्राजिनाचा एक विचित्र प्रयोग सांगितलेला आहे. एका विशिष्ट मंत्राने व्याघ्राजिनाला ताडित करावे; म्हणजे तळहाताच्या पंजाने हलकेहलके ठोकावे. तसे केल्याने त्यातील गंधसंरचना अधिक जागृत आणि तीव्र होतेेेेे. असे झाले की मग नाग-सर्प देखील त्याच्या जवळपास येत नाहीत. असा त्याचा अजब गुण तंत्रांनी सांगितलेला आहे.</p>
<p>ज्यांनी आपला संसार कधीच सोडलेला असून, जीवावर उदार होऊन जे रानावनात, श्मशानात राहायला गेलेले आहेत अशा संन्याशांनी किंवा भगवान शिवांसारख्या नित्य वैराग्यशील विभूतींनीच त्यामुळे व्याघ्राजिन वापरणे योग्य आहे. गृहस्थांना जे मृगाजिन वापरण्यास सांगितलेले आहे ते वापरण्यासाठी देखील त्यांनी केवढी काळजी घ्यायला हवी हे आपण बघितलेच आहे. सामान्य प्रापंचिक साधकांनी तर नुसत्या मृगाजिनावर देखील बसू नये. त्या मृगाजिनावर आधी धूतवस्त्र घालावे आणि मगच त्यावर बसावे.</p>
<p><strong>व्याघ्राजिनाचा प्रभाव :</strong></p>
<p>या व्याघ्राजिनाचा अदभुत प्रभाव कसा असतो, या संदर्भात एक प्रत्यक्ष घडलेले उदाहरण सांगतो. आम्ही एकदा श्रीदत्तधामला गेलो होतो. प.पू.सद्‌गुरु सौ. ताई आणि काही साधक आमच्या बरोबर होते. दत्तधामच्या परिसरातील जंगलात एक वाघीण आहे. ताईंनी तिचे नाव ठेवले आहे ‘जमनी’; आणि ती त्यांच्याशी एखाद्या पाळलेल्या मांजरीप्रमाणे सौम्यतेने वागते. आम्ही तेथून, गडावरून परत येण्यासाठी खाली उतरत असताना ती अचानक वाटेत आडवी आली. तेव्हा ‘तुम्ही पुढे जा; मी जरा तिला भेटून येते !’ अशी ताईंनी आम्हांला खूण केली. ताईंनी तिचे लाड केल्याशिवाय ती त्यांना पुढे जाऊ देणार नव्हती. म्हणून त्यांनी जमनीला जवळ घेऊन कुरवाळले, तिचे लाड केले आणि मग थोड्या वेळाने त्या खाली उतरून गाडीजवळ आल्या.</p>
<p>तेथून आम्ही थेट पुण्याला आलो. पुण्याला आपले साधक असणारे श्री.सप्रे काका म्हणून एक सद्‌गृहस्थ होते, त्यांच्या घरी प.पू.सौ.ताईंच्या प्रवचनाचा कार्यक्रम होता. म्हणून आम्ही सरळ त्यांच्याच घरी गेलो. त्यांच्याकडे शेरू नावाचा एक मोठा अल्सेशियन कुत्रा होता. तो नेहमी दारातच बसलेला असे. प.पू.सौ.ताई केव्हाही त्यांच्या घरी गेल्या की, तो त्यांच्या पायांत येऊन, त्यांच्याकडून आपले लाड करवून घेऊन मगच मागे व्हायचा. असा त्याचा तो नेहमीचा कार्यक्रम असे.</p>
<p>त्या दिवशी आम्ही गाडीतून उतरल्यावर ताई पुढे झाल्या. आम्ही बाकीचे सगळे मागेच होतो. ताई जवळ येताच, भीतीने तो कुत्रा खाली मान घालून रडू लागला. त्याच्या अंगावरचे सगळे केस ताठ उभे राहिले. तो तसाच मागे मागे सरकत, एका कोपऱ्यात जाऊन भयाने विव्हळत बसला; थरथर कापत बसला. आज त्याच्यामध्ये हा फरक का ? ते आम्हांला बराच वेळ कळेना. प.पू.सौ. ताई नंतर जेव्हा प्रवचनासाठी बसल्या, तेव्हा त्यांना आपली साडी सारखी करत असताना त्यात त्या वाघिणीचे काही केस अडकलेले दिसले आणि मग सगळा उलगडा झाला.</p>
<p>नुसत्या वाघाच्या वासानेही इतर प्राणी एवढे घाबरतात ! त्या वासाच्या सान्निध्यात जरी ते आले तरी त्यांना वाटते की, ‘आता आपले काय होणार  ?’ असा त्या व्याघ्र-अजिनाचा एक सूक्ष्म पण प्रभावी दर्प असतो, गंध असतो.</p>
<p><strong>मृगाजिनाचे गुण :</strong></p>
<p>तसाच मृगाजिनाचा देखील एक सूक्ष्म गंध असतो. त्या गंधाचाही एक फायदा असतो की त्यामुळे हिंस्र श्र्वापदे साधकाच्या जवळ येत नाहीत. त्या मृगाचे शत्रू वाघ किंवा सिंह हे देखील त्या मृगाजिनाजवळ येत नाहीत. याचे कारण असे आहे की, मृग मेल्यानंतर त्याच्या कातड्याचा गंध खूपच वेगाने बदलतो. जिवंत असताना त्याचा गंध पूर्णपणे वेगळा असतो. हा गंधातला फरक वाघ-सिंहांसारख्या श्र्वापदांना पटकन्‌ जाणवतो. जेथे मेलेले जनावर असते तेथे वाघ-सिंह सहसा फिरकत नाहीत. असे असल्यामुळेच साधू-संन्यासी जेव्हा रानावनात फिरतात तेव्हा त्यांनी आपल्याजवळ मृगाजिन किंवा व्याघ्राजिन जाणीवपूर्वक बाळगलेले असते. त्याचा त्यांना अशा प्रकारे ‘संरक्षक’ म्हणून देखील उपयोग होतो. म्हणूनच मूळ ओवीत श्री माउली सांगतात की;</p>
<p><strong>वरी चोखट मृगसेवडी । माजि धूतवस्त्राची घडी ।</strong></p>
<p><strong>तळवटीं अमोडी । कुशांकुर ॥  ज्ञाने.६.११.१८२ ॥</strong></p>
<p>तळवटी कुशांकुर सांगितलेले आहेतच; पण त्यावर आपापल्या अधिकारानुसार धूतवस्त्र घ्यावे किंवा मृगसेवडी घ्यावी. जे उत्तम अधिकारी असून ज्यांनी संसाराला तिलांजली दिलेली आहे, त्यांनी आधी धूत-वस्त्र दर्भांवर घालून नंतर त्यावर मृगाजिन टाकून साधनेला बसावे. पण तसे नसेल तर, आपण जे संसारी आहोत आणि ज्यांना परमार्थही करायचा आहे त्यांनी, दर्भांवर आधी मृगाजिन घालावे आणि नंतर त्यावर धूतवस्त्र घालून साधनेला बसावे. असा आसनांच्या संदर्भातील महत्त्वाचा खुलासा माउलींनी येथे संकेताने केलेला आहे.</p>
<p>जो उत्तम अधिकारी असतो त्याच्या वासना बऱ्याच प्रमाणात शुद्ध होत आलेल्या असल्यामुळेच त्याने थेट मृगाजिनावर बसावे. नाही तर मृगाजिनावर धूतवस्त्र हे असावेच. याचे आणखी एक कारण आहे. साधनेला बसल्यावर जेव्हा शक्ती ऊर्ध्व होते, त्या वेळी ती आपल्या एकेक वासना शुद्ध करू लागते. माउलींनी फार सुंदर वर्णन केलेले आहे की;</p>
<p><strong>बाळपणींची कुहीटुळी । बाहेर घाली ॥  ज्ञाने.६.१४.२१६ ॥</strong></p>
<p>प्रथम ती शक्ती अपानाला हाती धरते आणि साधकाचे जेवढे वासना-दोष आहेत ते एकेक करून धुऊन काढते. अशा वेळी धुतलेल्या वासनांमधली जी अशुद्धे असतात ती वेगवेगळ्या वायूंच्या स्वरूपात, घामाच्या स्वरूपात शरीराबाहेर पडतात. ती सगळी दूषित द्रव्ये शोषली जावीत म्हणून मध्ये पंचाची गरज असते, धूतवस्त्राची गरज असते.</p>
<p>साधक आणि साधू यांच्यातला फरक ओळखायचा असेल; किंवा साधकाच्या वासना किती प्रमाणात शिल्लक आहेत हे ओळखायचे असेल; तर साधनेनंतर साधकाचे आसन पाहावे. सामान्यतः त्याचे आसन थोडेतरी ओलसर लागते. याचा अर्थ, आसनावरचे धूतवस्त्र साधनेत बाहेर पडणाऱ्या अशुद्धांमुळे आपोआपच ओलसर झालेले असते. साधकाच्या अंतःकरणात जर पूर्व-वासना-संस्कार खूप असतील तर त्याच्या शरीरातून जी दूषित द्रव्ये साधनेत बाहेर पडत असतात त्यांच्या खुणा त्याच्या आसनावर देखील आढळून येतात. काही साधकांच्या बाबतीत तर आसनाच्याही पलीकडे, खालपर्यंत ती दूषित द्रव्यांची ओल गेलेली दिसते.</p>
<p><strong>दूषित द्रव्यांचा प्रत्यय :</strong></p>
<p>आपल्याकडेही बऱ्याच साधकांच्या बाबतीत हा प्रकार मी पाहिलेला आहे. बैठकीसाठी हे साधक खाली दर्भासन घेतात, मध्ये घोंगडे आणि त्याच्यावर धूतवस्त्र घालून साधनेला बसतात. तरी साधनेतून उठल्यावर आणि आसन गुंडाळल्यावर त्यांना असे दिसते की, दर्भासनाच्याही खाली; जमिनीवर; गार्इंच्या खुरांच्या आकाराच्या ओलसर खुणा उमटलेल्या असतात. अर्थातच यात चुकीचे किंवा वाईट काहीच नाही; उलट साधना योग्यप्रकारे होत असल्याची ती एक खूण आहे.</p>
<p>आता बघा; मध्ये धूतवस्त्र आहे, घोंगडे आहे आणि त्याच्याखाली दर्भही आहेत. तरी सुद्धा तो ओलसर ठसा खाली जमिनीवर, फरशीवर उमटलेला दिसतो. इतक्या मोठ्या प्रमाणात काही साधकांच्या बाबतीत ही दूषित द्रव्ये वायुरूपात, बाष्पस्वरूपात खाली जात असतात. पण तोच जर का साधू असेल, त्याच्या वासना पूर्णतः शुद्ध झालेल्या असतील, तर त्याचे आसन मात्र कोरडेच्या कोरडेच दिसेल. त्याच्या बाबतीत अशी दूषित द्रव्ये निघण्याचे प्रमाणच अगदी कमी, नगण्य असते.</p>
<p>म्हणूनच सामान्य साधक जर का धूतवस्त्र न घालता थेट मृगाजिनावर बसत गेला तर ते मृगाजिन लवकरच खराब होईल. ते असे सारखे ओले होत राहिले तर त्या विशिष्ट भागातील मृगाजिनाचे केसही झडायला लागतील. कालांतराने अजिनाचे सगळेच केस झडून जाऊन नुसतेच कातडे उरेल. पण तेच जर का एखाद्या साधूने वापरले तर ते वर्षानुवर्षे जसेच्या तसे टिकून राहील; त्याचे केस देखील झडणार नाहीत. ही एक छोटीशी कसोटीच सांगितलेली आहे. म्हणूनच एखाद्या साधकाचे आसन बघितले तरी त्या आसनावरून देखील तो साधक पारमार्थिक दृष्ट्या किती उन्नत आहे हे कळते.</p>
<p><strong>प्राणसंक्रमणाची शक्यता :</strong></p>
<p>मघाशी शंका-समाधानाच्या सत्रात एक उल्लेख केला होता की, आपले आसन आपणच वापरावे; ते दुसऱ्यांना वापरायला कधीही देऊ नये. याचे एक कारण असे आहे की, जागृत शक्ती आपल्या ज्या वासना बाहेर काढते त्या वासनांचे संस्कार आपल्या आसनावरही होत असतात. त्यामुळे त्यावर दुसरा कोणी जर बसला तर त्या वासनांचा त्याच्या अंतःकरणाला ताबडतोब स्पर्श होतो. किंवा दुसरे कारण म्हणजे, ते आसन सतत साधनेसाठी वापरत गेल्यामुळे शक्तीने भारीत होते. अशा आसनावर जर दुसरा कोणी बसला तर त्याला काही वेळा प्राणसंक्रमण होऊन क्रिया होऊ लागतात.</p>
<p>साधकांच्या बाबतीत अशाही काही घटना घडलेल्या आहेत की, कोणी तरी नातलग चुकून साधकाच्या आसनावर बसला; किंवा घरातीलच लहान मूल चुकून आसनावर बसले; आणि त्यानंतर त्या बसणाऱ्या व्यक्तीला प्राणसंक्रमण झाल्यामुळे अनिर्बंध क्रिया सुरू झाल्या. असे चुकूनही होऊ नये म्हणून साधनेनंतर आपले आसन नीट गुंडाळून ठेवावे; आणि ते सुद्धा वेगळ्या सुरक्षित जागी ठेवावे.</p>
<p><strong>पंचा रोज धुवावा :</strong></p>
<p>तसेच, आपल्या आसनाचा जो धूतवस्त्राचा भाग असतो, पंचा असतो तो प्रत्येक साधनेनंतर धुऊन घ्यावा. पुन्हा दुसऱ्या वेळेला साधनेला बसताना धुतलेला दुसरा पंचा घालावा. तोच पंचा परत न धुता साधनेसाठी वापरू नये. कारण त्यात शरीरातील जी अशुद्धे मुरलेली असतात ती पुरती धुतली जायला हवीत. ज्यांच्या अंत ःकरणात तीव्र वासनासंस्कार असतात त्यांनी तर हे मुद्दाम, आवर्जून करावे.</p>
<p>आपण साधनेतून उठलो की आपल्या पंचालाही एक विशिष्ट गंध आपापल्या वासनांनुसार येत असतो. तो दुर्गंध नसतो; पण एक विशिष्ट असा ‘मनुष्यगंध’ असतो. शिवाय आपण जे अन्न ग्रहण करतो त्या रोजच्या आहारानुसारही आसनाच्या पंचाला सूक्ष्म गंध येत असतो.</p>
<p>आपल्या शरीराला नैसर्गिकरित्याच एक प्रकारचा गंध येत असतो. त्यालाच ‘मनुष्यगंध’ असे म्हणतात. हा मनुष्यगंध देवतांना मात्र मुळीच सहन होत नसतो. म्हणून जोपर्यंत तो गंध आपल्या शरीराला आहे, तोपर्यंत देवता आपल्या समोर येत नाहीत. पण जर का हा मनुष्यगंध दूर झाला आणि शरीराला दिव्यगंध यायला लागला तर मात्र देवता साधकांपाशी आपणहून येतात. साधनेने हळूहळू जसजसे शरीर शुद्ध होऊ लागते, प्राण शुद्ध होतात, वासना शुद्ध होतात तसतसा हा मनुष्यगंध देेखील आपोआप दूर होत जातो.</p>
<p>आपल्यापैकी ज्यांनी प.पू.सद्‌गुरु श्री.मामांना बघितलेले आहे त्यांना हे लागलीच लक्षात येईल. प.पू.श्री.मामा साधनेला बसले असता त्यांनी आसनावर घातलेला पंचा सुगंधी होई. अथवा कुणी त्यांना एखादे धूतवस्त्र बसायला दिले आणि ते त्यावर थोडा वेळ साधनेला किंवा नुसते जरी बसले तरी ते त्यावरून उठल्यावर त्या आसनाला अतिशय सुंदर असा सुगंध येत असे. केशर, कस्तूरी, चंदन असा अत्यंत सुंदर व अवर्णनीय मिश्र सुगंध त्याला येई. त्यांच्या सर्व शरीरातूनच सुगंध स्रवत असे.</p>
<p>ज्या महात्म्यांचे चित्त कापराप्रमाणे शुद्ध झालेले असते त्या महात्म्यांचा शरीरगंध देखील पूर्णपणे शुद्ध झालेला असतो. पण जोपर्यंत तो तसा शुद्ध झालेला नसेल तोपर्यंत मात्र आपण आसनावरील पंचा, वस्त्र धुण्याचे कार्य रोज अगदी न चुकता करायचे असते. हा त्या धूतवस्त्राच्या निगराणीचा भाग झाला.</p>
<p><strong>दर्भ, मृगाजिनाला पर्याय :</strong></p>
<p>श्री माउलींनी येथे, <strong>‘धूतवस्त्राची घडी’</strong> याआधी एक शब्द घातला आहे; <strong>‘माजि’</strong>. ते म्हणतात; <strong>‘माजि धूतवस्त्राची घडी । (ज्ञाने.६.११.१८२)’</strong>.</p>
<p>माउली आपल्याला हे जे येथे सांगत आहेत, ते सांगण्याचे कारण तरी काय आहे ? याचाही आपण विचार करायला हवा.</p>
<p><strong>वरी चोखट मृगसेवडी । माजि धूतवस्त्राची घडी ।</strong></p>
<p><strong>तळवटीं अमोडी । कुशांकुर ॥  ज्ञाने.६.११.१८२ ॥</strong></p>
<p>श्री माउलींनी हे सांगताना त्यामागे काही विचार निश्र्चितच केला असणार. समजा; एखाद्याला यातली <strong>‘चोखट मृगसेवडी’</strong> आणि <strong>‘अमोडी कुशांकुर’</strong> मिळाले नाहीत, तर त्याने काय करावे ? आसनामध्ये ज्या तीन गोष्टी महत्त्वाच्या सांगितलेल्या आहेत, त्यांपैकी ‘धूतवस्त्र’ हेच एक असे आहे की जे कोठेही, कोणत्याही घरी उपलब्ध होऊ शकते. पण मृगसेवडी कोठून आणावी ? मृगाजिन कसे मिळवावे ? कुशांकुर तरी कोठे मिळतील ? ते कसे काय आणावेत ? प्रत्येकाच्या घरी दर्भ असतीलच असे नाही; किंवा ते प्रत्येकाला मिळतीलच असेही नाही. म्हणूनच माउलींनी येथे शब्द योजलेला आहे; <strong>‘माजि’</strong> !</p>
<p>याचा गर्भित अर्थ असाही होतो की, ‘‘चोखट मृगसेवडी आणि तळवटीचे अमोडी कुशांकुर जर कुणाला मिळाले नाहीत तर त्यांच्याऐवजी त्याने धूतवस्त्रच निवडावे. या दोन्हींपेक्षा धूतवस्त्रालाच प्राधान्य द्यावे !’’ मग अशा वेळी आसन कसे रचावे ? तर खाली बसायला मऊ असे काहीतरी वस्त्राच्या घडीप्रमाणे घालावे; आणि त्यावर धूतवस्त्र घालून मगच आपण साधनेला बसावे !</p>
<p>दर्भांना आणि मृगाजिनाला आणखी एक उत्तम असा शास्त्रोक्त पर्याय उपलब्ध आहे. आपल्याला तो सहजरित्या गवसू शकतो. शास्त्रांनी असे सांगितले आहे की, यांच्याऐवजी पांढरे घोंगडे वापरावे. त्याची घडी घालावी. त्यावर धूतवस्त्र; धुतलेला पंचा घालून, मग त्यावर साधनेसाठी बसावे. हे अतिशय उपयुक्त आणि हितकारक असे आसन आहे. पण याप्रमाणे घोंगडे साधनेकरिता बसायला घेताना मात्र एक दक्षता घ्यायला सांगितलेली आहे. ती म्हणजे, घोंगड्याच्या दशा आपल्या डाव्या किंवा उजव्या बाजूला याव्यात; आपल्या मागे किंवा पुढे येता कामा नयेत. हे सूत्र साधकांच्या नीट लक्षात राहावे म्हणून प.पू.श्री.मामा नेहमी सांगत असत की, ‘‘आपल्या मागेपुढे कर्म-दशा लागू नयेत म्हणून घोंगडीच्या दशा नेहमी आपल्या डाव्या-उजव्या बाजूंना येतील अशाच ठेवाव्यात !’’</p>
<p><strong>अजिनावर बसण्याची पद्धत :</strong></p>
<p>अजिनही आसन म्हणून कसे ठेवावे, यामागे एक शास्त्र आहे; त्याचेही एक सूत्र आहे. आपण जर मृगाजिनावर किंवा व्याघ्राजिनावर बसलो तर त्याच्या मुखाचा भाग नेहमी आपल्या उजव्या बाजूला घ्यावा आणि पुच्छाचा भाग डावीकडे येऊ द्यावा. हेच जर एखाद्या संन्याशाला अजिनावर बसायचे असेल तर त्याने मात्र मुखाचा भाग आपल्या समोर करावा आणि पुच्छाचा भाग पाठीमागे ठेवून त्या अजिनावर बसावे.</p>
<p>याचे कारण असे आहे की, ज्या पुरुष देवता असतात त्या आपापल्या आसनांवर किंवा वाहनांवर सरळ बसतात. म्हणजेच त्या त्या प्राण्यांच्या मुखाकडे मुख करून बसतात; पाय दोन्हीकडे सोडून बसतात. आणि स्त्रीदेवता असतात त्या सगळ्या आपल्या वाहनांवर आडव्या बसतात.</p>
<p>जेव्हा साडी नेसलेल्या बायका स्कूटरवर मागच्या सीटवर बसतात; तेव्हा त्या कशा पद्धतीने आडव्या बसतात ते आठवा. आजकालच्या या गोष्टी सोडून द्या; पण तशाच त्या स्त्रीदेवताही आपल्या वाहनांवर आडव्या बसतात. त्या मातृशक्तियुक्त असतात; म्हणून गृहस्थाश्रमी लोकांनी देखील मुद्दामच तसे बसावे म्हणजे त्यांना त्या अजिनाच्या देवता आशीर्वाद देतात. जर ते सरळ बसले तर त्यासंबंधीच्या पुरुषदेवता आशीर्वाद देतात. पण तो देण्याआधी देखील त्या देवता शास्त्र पाहतात, अजिनावर बसणाऱ्याचे वैराग्य पाहतात; आणि अपेक्षेप्रमाणे ते जर नसेल तर त्याच देवता आशीर्वादाच्या ऐवजी त्या साधकाला शाप देऊन परत जातात. म्हणून गृहस्थाश्रमी साधकांनी अजिनावर आडवेच बसावे असे सांगितलेले असते.</p>
<p>तशाच प्रकारचे काही नियम घोंगड्याच्या बाबतीत देखील आहेत. म्हणूनच दशा आपल्या उजव्या-डाव्या बाजूला येतील अशा पद्धतीने घोंगड्यावर बसावे; आणि तेही त्यावर धूतवस्त्र घालूनच. या घोंगड्याचेही गुण तंत्रशास्त्राने दर्भांप्रमाणेच सांगितलेले आहेत.</p>
<p><strong>घोंगड्याचे गुण :</strong></p>
<p>पंढरीच्या सामुदायिक अथवा पडशीच्या वारीच्या मार्गात बऱ्याच वेळा मोठी बिकट अवस्था उत्पन्न होते. कोठेतरी जेथे रानात, आडगांवी मुक्काम करावा लागतो तेथे पाऊस पडलेला असतो. सर्वत्र जमीन ओली, चिखलयुक्त किंवा पाझरती असते. अशा वेळेला जर खाली घोंगडे घालून त्यावर बसले तर शैत्य बाधत नाही. वारीत हे घोंगडे बऱ्याच वेळा छत्रीसारखेही उपयोगात येते. पाऊस पडत असताना ते डोक्यावर घेतले तर ते पावसा-पाण्यापासूनही रक्षण करते. तसेच घोंगड्यात उष्णता टिकवून ठेवण्याचा उत्तम गुणही आहेच. त्यामुळे प्रापंचिकांनी दर्भ व अजिनाऐवजी हे निवडले तरी चालते. त्या दृष्टीनेच माउली येथे <strong>‘माजि’</strong> या शब्दाचा प्रयोग करतात.</p>
<p><strong>वरी चोखट मृगसेवडी । माजि धूतवस्त्राची घडी ।</strong></p>
<p><strong>तळवटीं अमोडी । कुशांकुर ॥  ज्ञाने.६.११.१८२ ॥</strong></p>
<p>श्री माउलींनी येथे जो नियम सांगितलेला आहे, त्यात तळवटी कुशांकुर आहेतच. पण असे दर्भ जर मिळाले नाहीत तर आपण घोंगडे खाली घालावे. आता आपण त्यामागचेही कारण जाणून घेतले पाहिजे.</p>
<p>जेव्हा आपले मन-प्राण स्थिर होतील तेव्हाच शरीरही स्थिर होईल, असा योगशास्त्राचा नियम आहे. म्हणून ज्यांच्यामध्ये स्थिर प्राण आहेत अशा वस्तू जर आसनाच्या तळवटी घेतल्या तर आपले प्राण नैसर्गिकरित्याच स्थिर होण्यासाठी त्यांचा उपयोग होतो. दर्भांमध्ये जसे स्थिर प्राण असतात तसेच लोकरीमध्येही असतात. त्यामुळे त्यांचा शरीरस्थैर्यासाठी उपयोग होतो. म्हणून शरीर जर विनासायास स्थिर राखायचे असेल तर त्याकरिता आसनाखाली प्राण स्थिर राहतील असे काहीतरी असणे आवश्यक ठरते.</p>
<p>पूजनसमयी देवतांना आवाहन केल्यानंतर जर त्या देवता पूजाकालात निघून न जाता स्थिर राहाव्यात अशी आपली इच्छा असेल तर त्यांना आपण लोकरीचे किंवा रेशमाचे आसन द्यावे; किंवा तेही जर मिळाले नाही तर किमान अक्षता तरी आसनार्थ द्याव्यात; असे शास्त्रांचे सांगणे याच दृष्टीने असते.</p>
<p>गहू आणि तांदूळ हे असे दोन महत्त्वाचे पदार्थ आहेत की त्यांत अनुक्रमे प्राण आणि अपान यांचे प्राधान्य असते. तांदळात अपानाला प्राधान्य असते तर गव्हामध्ये प्राणाला. देवता स्थूल अन्नपदार्थ प्रत्यक्ष खात नाहीत. त्या त्यातले प्राणद्रव्य तेवढे आकर्षित करून स्वीकारतात. ते स्वीकारल्यानंतर तोच प्राण शुद्ध करून, त्या तो शुद्ध प्राण काही अंशी प्रसादरूपाने अन्नात परत घालतात. म्हणून जर आपण नैवेद्याचे अन्न रोज सेवन करीत गेलो तर त्यायोगे आपलेही प्राण हळूहळू शुद्ध होत जातात. या संदर्भात एक फार उद्‌बोधक अशी सत्यकथा आहे.</p>
<p><strong>प्राणशुद्धीचे रहस्य :</strong></p>
<p>आपल्या महाराष्ट्रात, कऱ्हाड क्षेत्रात, संत सखू म्हणून एक फार थोर स्त्री संत होऊन गेल्या. त्यांच्या सासूबाई अत्यंत कजाग होत्या. त्या आपल्या या सुनेचा अतिशय छळ करीत; सारखाच छळवाद मांडीत. पण या सूनबाईला मात्र भगवन्नामाशिवाय दुसरे काहीच प्रिय नसल्यामुळे ती सर्व प्रसंगी भगवन्नामच घेत असे. आपली सून नेहमी देवांचेच नाव घेते, याचाही त्यांच्या सासूला मोठा राग येत असे. तो राग तरी किती म्हणून सांगावा ! सासूने तुपाच्या भांड्यासारखे दुसरे एक भांडे आणून त्यात गोमूत्र भरून ठेवायचे आणि सून जेवायला बसली की तिला तुपाच्या ऐवजी गोमूत्रच वाढायचे  ! तापवलेले देशी गाईचे तूप आणि गोमूत्र दिसायला सारखेच दिसते; त्यामुळे ती आपल्या नवऱ्याला आणि लेकाला तूप वाढायची आणि त्यांच्या समोरच सुनेला मात्र गोमूत्र वाढायची. त्या दोघांनाही दुरून बघून यातले काहीच लक्षात येत नसे.</p>
<p>बरे; ही सूनबाई देखील अगदी चकार शब्द न बोलता मुकाट्याने जेवायची. कारण तिला माहीत होते की, गोमूत्र हे शुद्धी-द्रव्य आहे. त्यामध्ये देखील भरपूर प्राणतत्त्व असून त्याचा उपयोग दूध-तूप यांच्यासारखाच होतो. म्हणून ती मुकाट्याने ते खात गेली. कालांतराने असे झाले की, त्यायोगे तिचे प्राण हळूहळू शुद्ध होत गेले आणि तिला आतून काही सिद्धी प्राप्त झाल्या. त्यातच दुसऱ्यांच्या मनातले विचार कळण्याची सिद्धी देखील तिला आपोआप प्राप्त झाली.</p>
<p>एकदा तिचे सासरे देवपूजेला बसले होते. त्याच दिवशी त्यांना बाहेरगांवीही जायचे होते. त्यांनी आठवड्यापूर्वीच गावातल्या चांभाराकडे आपले थोडे फाटलेले जोडे शिवण्यासाठी दिले होते. इकडे त्यांची पूजा जरी चाललेली होती तरी मनात विचार मात्र जोड्यांबद्दलच येत होते. ‘आपले जोडे जर चांभाराने नीट करून आज आणून दिले नाहीत तर आपल्याला जुने, फाटके जोडेच घालून गावाला जावे लागेल;’ अशी घोर चिंता त्यांना लागलेली होती.</p>
<p>त्यांचे असे विचार चालू असतानाच सूनबाई पूजेसाठी फुले द्यायला तेथे आली. तिला एका क्षणातच सासऱ्यांच्या मनातले विचार कळले; आणि न राहवून ती अगदी नकळत पटकन्‌ बोलून गेली, ‘‘मामंजी; आत्ताच चांभार तुमचे जोडे देऊन गेला. त्यामुळे ती काळजी करू नका. त्याचा कशाला विचार करता  ? पूजा करीत आहात तर देवांचाच विचार करा ना !’’ ते ऐकून सासरे चमकले; आणि विचार करू लागले की, ‘आपल्या डोक्यात हेच विचार चालले होते हे अगदी खरे आहे; पण आपल्या सुनेला हे कसे काय कळले ?’</p>
<p>मग त्यांनी पूजा वगैरे बाजूला ठेवली आणि सुनेला जवळ बोलावून विचारले, ‘‘सूनबाई; अगं तुला हे कसे काय कळले ?’’ तेव्हा सुनेने डोळ्यांत पाणी आणून, हात जोडून सांगितले की, ‘‘मामंजी; ही सगळी माझ्या सासूबार्इंचीच कृपा आहे !’’</p>
<p>तिच्या सासऱ्यांना नंतर त्या बोलण्याचा उलगडा झाल्यावर ते आणि घरातील सगळे तिचे चमत्कार पाहून तिच्या भजनी लागले. सासूनेही मग तिला त्रास देण्याचे थांबविले. असा हा प्राणशुद्धीचा प्रभाव असतो.</p>
<p><strong>लिंग देखिलें देखिलें :</strong></p>
<p>शुद्धी-द्रव्यांचा असा प्रभाव असल्यामुळेच हा नियम तंत्रशास्त्रात सांगितला आहे. ज्यांत स्थिर प्राण असतील अशी शुद्धी-द्रव्ये आपल्या आसनाखाली जर घेतली तर आपले प्राण स्थिर होण्यासाठी त्यांची मदतच होते. याच अनुभवावर आधारित असा आत्मदर्शनाचे विवरण करणारा श्री माउलींचा एक फार सुंदर आणि गोड अभंग आहे. त्यात ते म्हणतात की;</p>
<p><strong>स्वर्ग जयाची साळोंखा । समुद्र पाळी पिंड देखा ।</strong></p>
<p><strong>शेषासारिखी बैसका । जो आधार तिहीं लोकां ॥  १ ॥</strong></p>
<p><strong>लिंग देखिलें देखिलें । त्रिभुवनीं विस्तारलें ॥  स.सं.गा.१.४७.२ ॥</strong></p>
<p>त्यांना ध्यानात जे दिव्य शिवलिंग दिसले, ते कसे दिसले ? तर, <strong>‘स्वर्ग जयाची साळोंखा ।’</strong>; आणि ते लिंगही त्रिभुवनांत, तिन्ही लोकांत विस्तारलेले दिसले.</p>
<p>शिवलिंगाचे तीन भाग असतात. त्यांतला जो वरचा भाग असतो, बाण असतो त्याला ‘शाळुंका’ असे म्हणतात. ती जिच्यावर बसते तिला म्हणतात ‘पिंडी’; आणि पिंडीच्या खाली जो आधार असतो तिला ‘बैसका’ असे म्हणतात. असे तीन भाग झाले. श्री माउलींना शिवलिंगाचे जे विस्तीर्ण, प्रचंड, भव्य असे दर्शन झाले त्याबद्दल ते म्हणतात की; ‘‘ही शाळुंका थेट स्वर्गालाच जाऊन भिडलेली आहे. ती स्वर्गाहून उंच आहे. <strong>‘समुद्र पाळी पिंड देखा ।’</strong>. समुद्र आणि पृथ्वी हीच जणू काही तिची पिंडी आहे. शिवाय, पृथ्वीला ज्याचा आधार असतो तो शेषच तिची <strong>‘बैसका’</strong> आहे; <strong>‘शेषासारिखी बैसका ।’</strong>, असे हे आत्मलिंगस्वरूप आहे !’’</p>
<p>भगवान श्रीशिवांच्या आत्मरूप लिंगाचे हे जे वर्णन आहे त्यात शाळुंका ही शिवस्वरूप असते; मधली पिंडी ही शक्तिस्वरूप असते; आणि त्यांना धारण करणारी बैसका शेषस्वरूप असते. ‘शेष’ याचाच अर्थ ‘स्थिर प्राणशक्ती’.</p>
<p><strong>श्रीभगवंतांची वाहने :</strong></p>
<p>श्रीभगवंतांची वाहने दोन प्रकारची आहेत. त्यातले एक वाहन ‘शेष’ आहे. ते स्थिर प्राणांचे स्थिर वाहन आहे. सर्व विश्वरूप सृष्टिविस्तार करून झाल्यानंतरही जो शक्तिरूप प्राण उरला त्यालाच ‘शेष’ असे म्हणतात. त्या शेषावर ही पिंडी; आणि तिच्यावर शाळुंका आहेे हे लक्षात घ्यावे. त्याचप्रमाणे भगवान गरुडावर देखील बसतात. तो गरुडही महाप्राण आहे. पण तो चलप्राण असल्याने त्याचा परमार्थासाठी उपयोग होत नाही.</p>
<p>आपल्याला जर श्रीभगवंतांची प्राप्ती करून घ्यायची असेल तर त्यासाठी आपण काय करावे ? असा प्रश्र्न श्रीसंत तुकाराम महाराजांना एकदा पडला. आजकाल जसे एखाद्या मंत्र्याला भेटायचे असेल तर त्याच्या पी.ए.ला आधी भेटणे आवश्यक असते; तसा त्यांनी विचार केला की, आपल्याला जर श्रीभगवंतांची गाठ हवी असेल तर त्यासाठी आपण आधी गरुडालाच तशी प्रार्थना करावी. त्यांचा एक फार सुंदर अभंग याच संदर्भात आहे. त्यात ते गरुडाला कळवळून म्हणतात की;</p>
<p><strong>गरुडाचे पायीं । ठेवीं वेळोवेळां डोई ॥  १ ॥</strong></p>
<p><strong>वेगीं आणावा तो हरी । मज दीनातें उद्धरी ॥  २ ॥</strong></p>
<p><strong>पाय लक्ष्मीचे हातीं । तिसी यावे काकुळती ॥  ३ ॥</strong></p>
<p><strong>तुका म्हणे शेषा । जागे करा हृषीकेशा ॥  स.सं.गा.४.११६०.४ ॥</strong></p>
<p>ते गरुडाच्या पायांवर वारंवार डोके ठेवून त्याची प्रार्थना करतात की, ‘‘अरे बाबा गरुडा; तू महाप्राण आहेस. जेथे प्राण आहेत तेथे भगवत्स्वरूपाचे प्राकट्य होते. म्हणून तू जर स्थिर झालास तर, तू माझ्यावर कृपा केलीस तर मला श्रीभगवंत भेटतील !’’ त्यावर गरुड ‘नाही’ म्हणतो व सांगतो की, ‘‘माझ्याही पेक्षा वरच्या श्रेणीत लक्ष्मीदेवी आहेत. त्यांच्या हातांत श्रीभगवंतांचे चरण आहेत. त्यामुळे आपण त्यांनाच प्रार्थना करावी !’’</p>
<p>गरुड जरी महाप्राण असला तरी त्याच्यापेक्षा श्रेष्ठ अशी शक्ती लक्ष्मी आहे. तिला जर दया आली तर ती श्रीभगवंतांच्या श्रीचरणांचे दर्शन तरी घडवील; कारण श्रीभगवंतांचे चरण तिच्याच हातांत असतात. म्हणून श्रीमहाराजांनी लक्ष्मीदेवींची तशी प्रार्थना केल्यावर त्यांनीही त्यावर नकारच दिला.</p>
<p>याचे कारण असे की, ती लक्ष्मी जरी असली तरी ती ऐहिकातलेच वैभव देणारी आहे; परमार्थातले नाही. म्हणूनच श्रीभगवंत देखील तिला आपल्या पायांपाशीच ठेवतात; हृदयापाशी नाही. त्यामुळे महाराजांना लक्ष्मीदेवी सांगतात की, ‘‘मी जरी श्रीभगवंतांचे पाय चुरीत असले तरी असे लक्षात घ्या की, श्रीभगवंत निजलेले असताना त्यांना जागे करण्याचे कार्य शेषांचेच आहे. त्यांनी आपले अंग थोडे जरी हालवले तरी ते जागे होतील !’’</p>
<p><strong>तुका म्हणे शेषा । जागे करा हृषीकेशा ॥  स.सं.गा.४.११६०.४ ॥</strong></p>
<p><strong>’शेष’शक्तीचे महत्त्व :</strong></p>
<p>‘शेष’ ही स्थिर समष्टी प्राणशक्ती आहे. तिलाच आपल्या शरीरात, व्यष्टीत ‘कुंडलिनी’ असे म्हणतात. प.पू.सद्‌गुरु योगिराज श्री.गुळवणी महाराजांवर एका भक्ताने एक फार सुंदर अष्टक रचलेले आहे. त्या स्तुतिपर अष्टकात कवीने असे म्हटलेले आहे की;</p>
<p><strong>वसे शेषशक्ती मूलाधार स्थानी । तिला जागवी सद्‌गुरु नान्य कोणी ।</strong></p>
<p><strong>निघे जागता भेटण्या श्रीशिवाला । नमस्कार साष्टांग श्रीवामनाला ॥</strong></p>
<p>यात म्हटल्याप्रमाणे,** ‘वसे शेषशक्ती मूलाधार स्थानी ।’** ज्या एका श्रीभगवंतांच्या संकल्प-शक्तीने, स्थिर प्राणशक्तीने सर्व जगाचा पसारा निर्माण केला; आणि तो करूनही ती ‘शेष’ रूपाने ‘शिल्लक’ राहिली; तिलाच श्रीभगवंतांनी मानव शरीरात मूलाधारस्थानी ठेवलेले आहे; आणि तिला जागे करण्याचे काम सद्‌गुरुकृपेवर अवलंबून आहे. सद्‌गुरुकृपेनेच ती शक्ती जागृत होत असते.</p>
<p>जेव्हा ती शक्ती समष्टी म्हणजे विश्र्वव्यापी असते; ब्रह्मांडव्यापी असते; तेव्हा तिलाच ‘शेष’ असे म्हणतात. पण शरीरात, व्यष्टीत असताना तिलाच ‘कुंडलिनी’ असे म्हणतात. पृथ्वीच्या दृष्टीने आपण विचार केला असता ती ‘शेषावर स्थित’ आहे असे पुराणे सांगतात. याचाच अर्थ असा की, पृथ्वीचा आधार हा महाप्राण आहे, शेषच आहे. तो आधार असल्यामुळेच पृथ्वीचे चलनवलन, धारणेचे कार्य व्यवस्थित चाललेले असते.</p>
<p>आपल्या शरीरामध्ये मूलाधारस्थान किंवा ‘कंदस्थान’ म्हणून माकडहाडापाशी एक स्थान योगशास्त्रात सांगितलेले असते. त्या कुंडलिनीच्या कंदस्थानावरती पृथ्वीतत्त्व असते. ही भगवती कुंडलिनी जर जागृत झाली, ही शेष शक्ती जर जागृत झाली तरच ती जीवाशिवांची गाठ घालून देते. तिच्या कृपेनेच जीवाला शिवांचे दर्शन होते. तिच्याच कृपेने स्व-स्वरूप आकळते, जीवाचे जीवपण विसरले जाते असा नियम आहे. त्या शेषशक्तीचे, स्थिर प्राणांचे प्रतीक म्हणून दर्भ किंवा लोकरीचे आसन आपल्या आसनातळवटी असावे, असा शास्त्रांनी नियम सांगितलेला आहे. त्यामुळेच श्री माउली म्हणतात की;</p>
<p><strong>वरी चोखट मृगसेवडी । माजि धूतवस्त्राची घडी ।</strong></p>
<p><strong>तळवटीं अमोडी । कुशांकुर ॥  ज्ञाने.६.११.१८२ ॥</strong></p>
<p><strong>दर्भ रचताना दक्षता :</strong></p>
<p>आता, याप्रमाणे तळवटी कुशांकुर घातले खरे; पण ते घालताना देखील आपण काही दक्षता घ्यायला पाहिजेत. त्या जर घेतल्या नाहीत तर पुढे साधनेत विघ्न येईल असे माउली म्हणतात. अशा वेळी काय करावे ? यावर माउली म्हणतात की, <strong>‘एकपाडें तैसे । वोजा घालीं ॥’</strong>. ते सगळे कुशांकुर समतल करून घालावेत. पुढे माउली याचे कारण सांगताना असे म्हणतात की;</p>
<p><strong>परी सावियाचि उंच होईल । तरी आंग हन डोलेल ।</strong></p>
<p><strong>नीच तरी पावेल । भूमिदोष ॥  ज्ञाने.६.११.१८४ ॥</strong></p>
<p>जर ते दर्भ रचताना एकसारखे रचले गेले नाहीत; ते वरखाली, उंचसखल राहिले; तर त्यामुळे असे होईल की, एखाद्या ठिकाणी उंचवटा अथवा खळगा निर्माण होऊन अंग डोलेल. शरीर सरळ बसायला जाईल तेवढ्यात त्या उंचवट्यामुळे किंवा खळग्यामुळे एखाद्या बाजूला झुकेल. त्यामुळे ते परत परत स्वतःचा तोल सांभाळत राहील. अशा प्रकारांमुळे शरीर मुळीच स्थिर राहू शकणार नाही; आणि शरीर स्थिर राहणे ही तर साधनेसाठी प्राथमिक आवश्यकता असते.</p>
<p>साधनेच्या सुरुवातीच्या काळात साधकांना शुद्धीकरणासाठी शारीरिक म्हणा, मन-प्राणांच्या म्हणा क्रिया जरी झाल्या, तरी त्या क्रिया उत्तरोत्तर कमी कमीच होत गेल्या पाहिजेत. कारण शेवटी आपल्याला जी स्थिती, निर्विकल्पावस्था साधायची असते ती अत्यंत स्थिर शरीर-अवस्था असते. त्या अवस्थेत शरीर अगदी काष्ठवत्‌ स्थिर राहते. जर आपले अंग हालत असेल, डोलत असेल आणि तरीही आपण म्हणत असू की, ‘‘आम्ही समाधीचा अनुभव घेत आहोत;’’ तर ते कसे काय शक्य आहे ? आपल्याला जर तो निर्विकल्पावस्थेचा, समाधी-स्थितीचा अनुभव घ्यायचा असेल तर त्याकरिता प्रथम आपले शरीर स्थिर राहायलाच पाहिजे. त्या काष्ठवत्‌ स्थितीत आपल्याला आजूबाजूचे भान राहत नसते. आपल्या सगळ्या जाणिवा लोप पावलेल्या असतात आणि आपण आत्मानंदात पूर्णपणे मग्न झालेलो असतो. म्हणूनच बाहेरचे वातावरणही त्यासाठी तसेच अनुकूल असायला पाहिजे.</p>
<p><strong>हठयोग-समाधीचे तंत्र :</strong></p>
<p>हिमालयात जे योगी तपश्र्चर्यारत असतात ते साधारणतः हठयोगाची समाधी लावून बसत असतात. ती समाधी कशी लावायची याचे देखील एक तंत्र असते. अशी समाधी लावल्यानंतर त्या स्थितीत महिनाभर, चार महिने, सहा महिने किंवा वर्षभरही बसता येते. ज्या पद्धतीची समाधी लावली जाईल तसे संकल्पाने बसता येते. पण ही समाधी हठयोगाची असल्यामुळे त्या काळात त्यांना स्वतःच्या शरीराची मोठी काळजी घ्यावी लागते. म्हणून अशा योग्यांची आसन सिद्ध करण्याची एक विशिष्ट पद्धती असते. त्यात खाली भस्माचा थर घालतात. त्यावर दर्भ समतल रचून घालतात. त्या दर्भांवर धूतवस्त्र घालून वर मृगाजिन घालतात आणि मग त्यावर बसतात. अशा योग्याच्या आसनाच्या आजूबाजूला, चारही बाजूंना भस्माचे जाड बांध करून ठेवतात. आसनाभोवती हे जे भस्माचे आळे करतात ते अशाकरिता की, आत सरपटणारे प्राणी-कीटक वगैरे शिरू नयेत. त्या खोलीत अथवा गुंफेत धुनी वगैरे चुकूनही ठेवीत नाहीत. मंद मंद वारे येण्यासाठी कोठे तरी जागा ठेवलेली असते. आतमध्ये अंधूक प्रकाश राहील अशी व्यवस्था केलेली असते. शिवाय समाधीला बसण्याच्या आधी ते योगी विशिष्ट असा ‘कंद’ भक्षण करून मगच बसतात.</p>
<p>मात्र भगवती शक्तीच्या कृपेने जी ‘सहजसमाधी’ लागते ती; आणि ही हठयोगाची काष्ठसमाधी; या दोन्ही मूलतः भिन्न आहेत. हठयोगातील समाधी जबरदस्तीने, प्रयत्नपूर्वक प्राणनिरोध करून लावली जाते. त्यामुळे हठयोगाच्या समाधीत शरीराचे पोषण, संरक्षण होत नसल्याने त्याची अगोदर व्यवस्था करावी लागते. पण कृपायोगाच्या समाधीत, अभ्यासयोगाच्या समाधीत शरीराचे पोषण, संरक्षण श्रीभगवतीच स्वतः करीत असते. असा त्या दोन्हींमध्ये एक मोठा फरक आहे.</p>
<p>प्रदीर्घकाळ समाधीला बसण्यापूर्वी हठयोग्यांना शरीरपोषणाकरिता विशिष्ट असे कंद खावे लागतात. प.पू.सद्‌गुरु श्री.मामा जेव्हा हिमालयात तपश्र्चर्येसाठी राहिले होते, तेव्हा त्यांनी तेथे असे वेगवेगळ्या प्रकारचे कंद पाहिले होते. ते कंद उकडले किंवा भाजले आणि सोलले की आत शिजलेल्या तांदळासारखे, भातासारखे दाणे निघत. त्याला एक प्रकारचा गोडसर गंध असेे आणि त्याची चवही चांगली असे. त्यांपैकी काही कंद एक महिन्याचे, काही सहा महिन्यांचे, तर काही एक वर्षाच्या मुदतीचे असत. यांपैकी हवा तसा एक कंद खाल्ला की तेवढा काळ त्या योग्याला तहान-भूक लागत नसे.</p>
<p>समजा; वर्षाच्या मुदतीचा कंद भक्षण केला तर वर्षभर त्या योग्याला तहान-भूक लागणार नाही. असे कंद सामान्य अन्नाप्रमाणे पूर्णतः न पचता तसेच्या तसेच दीर्घकाळ पोटात राहतात आणि शरीराचे पोषणही करतात. त्यामुळे हठयोग्यांना तेवढा काळ विष्ठामूत्रही होत नाही व ते एका जागी तेवढा काळ तसे नैसर्गिक वेग न येता स्थिरपणे बसू शकतात. मात्र असे स्थिरपणाने बसावयाचे असेल तर त्यासाठी त्यांना ‘आसनसिद्धी’ देखील झालेली हवी. एकाच जागी, एकाच आसनात शरीर ठेवून अधिकाधिक वेळ निश्र्चल, स्थिर राहता येणे हे खूप कष्टसाध्य असून तो एक चिकाटीच्या अभ्यासाचा विषय आहे.</p>
<p><strong>शरीरही प्रमाणबद्ध हवे :</strong></p>
<p>ज्या योग्यांचे शरीर जन्मतःच योगाच्या दृष्टीने अनुकूल व प्रमाणबद्ध असते असे योगिमहात्मे अत्यंत विरळे असतात व त्यांना ही ‘आसनसिद्धी’ विशेष कष्टांशिवाय साध्य होत असते. आपल्या प.पू.सद्‌गुरु श्री.गुळवणी महाराजांचे शरीर असेच योगशास्त्राच्या दृष्टीने पूर्णपणे प्रमाणबद्ध होते. प.पू.सद्‌गुरु श्री.मामांचेही शरीर योगाच्या दृष्टीने पूर्ण आदर्श व प्रमाणबद्ध होते. त्यामुळे ते उभयता गुरुशिष्य कोणत्याही आसनात अगदी सरळ, स्थिर व प्रदीर्घ काळ बसू शकत असत. त्यांना आसनांची सहजसिद्धीच प्राप्त होती.</p>
<p>प.पू.श्री.मामांना आसनसिद्धी असल्यामुळे ते जर एकदा आसन घालून बसले तर ते त्याच आसनात सलग अठ्ठेचाळीस तास बसू शकायचे. शिवाय उठल्यानंतर देखील कोठे शरीर अवघडणे वगैरे मुळीच झालेले नसायचे. आपल्यापैकी पुष्कळांनी प.पू.श्री.मामांना श्रावण-अनुष्ठानात असे बघितले असेल. ते स्नान वगैरे आटोपून पहाटे साडेचारला जे एका आसनावर स्थिर बसायचे; ते दुपारी दोन वाजताच उठायचे. परत संध्याकाळपासून त्यांचे जे अनुष्ठान-कार्यक्रम चालू व्हायचे ते उशिरा रात्रीपर्यंत. म्हणजे अनुष्ठानकाळात चोवीस तासांपैकी किमान सोळा तास तरी ते आसनावरच बसलेले असायचे. तरीही त्यांना त्याचा काही त्रास होत नसे. प.पू.श्री.मामांच्याच एका साधक-भक्ताने नोंदवलेली, श्रीक्षेत्र पंढरपूरची अशीच एक घटना या संदर्भात पुरेशी बोलकी आहे.</p>
<p><strong>’आसनसिद्धी’चा प्रत्यय :</strong></p>
<p>तो भक्त एकदा प.पू.श्री.मामांबरोबर पंढरपूरला गेला होता. पहाटे चार वाजता दर्शनासाठी म्हणून ते मंदिरात गेले. दर्शन झाल्यावर, प.पू.श्री.मामांना आतून शक्तीची क्रिया-स्फूर्ती येऊन ते प्रगाढ ध्यानाच्या अवस्थेत जाऊ लागले. म्हणून ते त्या भक्ताला म्हणाले की, ‘‘मी आता येथेच शांतपणे बसतो. तुला कोठे जायचे असेल तर जा; सगळी कामे उरकून निवांतपणे परत ये  !’’ तेथील सर्व पुजारी-बडवे प.पू.श्री.मामांना ओळखणारेच होते. मग प.पू.श्री.मामा समोरच्या मंडपात एका भिंतीच्या कडेला गेले. त्यांनी आपले उपरणे खाली अंथरले व त्यावर पद्मासन घालून ते बसले.</p>
<p>त्यांच्या बरोबरचा तो भक्त आपली सगळी कामे आटोपून रात्री नऊ वाजता मंदिरात परत आला. तेथे येऊन त्याने बघितले; तर प.पू.श्री.मामा पहाटे साडेचार वाजता जसे बसले होते तसेच, त्याच निश्र्चल स्थितीत रात्री नऊ वाजताही बसलेलेच होते. त्यानंतर थोड्या वेळाने प.पू.श्री.मामांनी डोळे उघडले; आणि मग त्याच्या बरोबर आपल्या मुक्कामाच्या जागी परत आले. याला म्हणतात ‘आसनसिद्धी’!</p>
<p><strong>आसनसिद्धीने बिंदूजय :</strong></p>
<p>नाथसंप्रदायाची अशी मान्यता आहे की, योग्याच्या सूक्ष्म शरीरातील अग्नी व अमृतबिंदूचे परस्पर वेगळेपण, अंतर राखलेच गेले पाहिजे. अमृतबिंदू किंवा सत्रावीचा चंद्रबिंदू हा अग्नीत पडून नष्ट होता कामा नये. मात्र जोपर्यंत प्राण निश्र्चल होत नाहीत तोपर्यंत अमृतबिंदूही स्थिर होत नाही; आणि प्राण जर स्थिर व्हावयाचे असतील तर आधी आसन स्थिर व्हायला हवे. म्हणूनच सद्‌गुरु श्री गोरक्षनाथ महाराज सांगतात की;</p>
<p><strong>सोवत आडां ऊभां ठाढां अगनी ब्यंद न बाई ।</strong></p>
<p><strong>निश्र्चल आसन पवनां ध्यानं अगनी ब्यंद न जाई ॥  गो.बा.१५८ ॥</strong></p>
<p>‘‘झोपले असता, आडवे उभे कसेही असता देखील जठरातील अग्नीमध्ये खऱ्या योग्याचा बिंदू पडणार नाही. पण त्यासाठी बिंदू मात्र निश्र्चल, स्थिर व्हायला हवा. एकदा योग्याचे आसन निश्र्चल झाले, स्थिर झाले की त्यामुळे त्याचे प्राण स्थिर होतात. असे प्राण स्थिर झाले की ध्यान स्थिर होते; आणि ध्यान स्थिर झाले की अग्निमुखात बिंदू न जाता तोही स्थिर होतो !’’</p>
<p>म्हणून ज्या महात्म्यांचे प्राण स्थिर झालेले आहेत त्यांनाच आसनसिद्धी होऊ शकते. इतरांनी नुसत्या गप्पाच माराव्यात.</p>
<p>खरे तर आपणां सगळ्यांनाही जन्मजात एक आसनसिद्धी असतेच; पण ती असते शवासनाची सिद्धी; पद्मासनाची नव्हे  ! म्हणूनच आपण कितीही वेळ मुडद्यासारखे आडवे, निश्र्चळ पडून राहू शकतो; मात्र अशा प्रकाराला योगाच्या दृष्टीने ‘आसनसिद्धी’ म्हटले जात नाही; साधनेच्या दृष्टीने तर नाहीच नाही.</p>
<p>त्याचसाठी श्री माउलींनी सांगितले आहे की, <strong>‘परी सावियाचि उंच होईल  । तरी आंग हन डोलेल । (ज्ञाने.६.११.१८४)’</strong>; साधकाचे आसन जर कोठे उंच राहिले तर तो डोलायला लागेल, म्हणजेच स्थिर राहू शकणार नाही. तसेच जर तो अशा वेळी प्रयत्नांनी आसन स्थिर करण्याचा प्रयत्न करील, तर शरीराच्या कोणत्या तरी भागावर दाब येईल; आणि असा दाब आल्याने रक्तप्रवाह अडून त्या भागाला मुंग्या येतील. मग त्याला त्या स्थितीत जास्त वेळ बसवणार नाही.</p>
<p>म्हणून ज्यांना नीट बसायची सवय नसते ते साधनेला थोडा वेळच स्थिरतेने बसू शकतात. मनाचा लय होता होता तेवढ्यातच कोठे तरी पायाला मुंग्या आल्यासारखे त्यांना वाटू लागते, पायांची हालचाल करावीशी वाटते; कोठे तरी मांडीवरचे हातच उचलून बाजूला ठेवावेसे वाटते. याचे एक कारण असेही आहे की, जोपर्यंत आपल्या मन, बुद्धी आणि प्राणांचा लय होत नाही तोपर्यंत आपल्या जाणिवा पूर्णपणे मिटत नाहीत. असाच अभ्यासयोगाचा नियम, सिद्धांत आहे.</p>
<p><strong>मन-प्राणांचा लय :</strong></p>
<p>श्री माउलींनी देखील या संदर्भात फार सुंदर विवरण केलेले आहे. जोपर्यंत आपल्या प्राणांचा लय होत नाही तोपर्यंत आपली कर्मेंद्रिये कार्य करीतच राहतात. या कर्मेंद्रियांच्या द्वारेच सर्व चलनवलनादी कार्ये होत असतात. म्हणूनच जोपर्यंत साधनेत बसल्यावर आपल्या प्राणांचा लय होत नाही तोपर्यंत जरा हा पाय उचलावा, थोडी मांडी बदलावी; असे सगळे आपले उद्योग चाललेले असतात. मध्येच कोठे तोंडाला हात लाव, कोठे खाजले म्हणून खाजव, पाय लांबच कर, थोडे सरकूनच बस; असे प्रकार प्राण चंचल असेपर्यंत होतच असतात. त्याचप्रमाणे जोपर्यंत मनाचा, बुद्धीचा लय होत नाही तोपर्यंत आपल्या ज्ञानेंद्रियांचाही लय होत नसतो; म्हणून तोवर आपल्या सगळ्या ऐंद्रिय जाणिवा कायम असतातच.</p>
<p>त्यामुळे आपण अनुभवतो की, जेव्हा आपण साधनेला बसतो तेव्हा आजूबाजूचे सगळे ज्ञानेंद्रियांना जाणवत असते. आणि ते तसे जाणवणारच; कारण आपल्या मन-बुद्धींचा लय झालेला नसतो. म्हणूनच आजूबाजूला आवाज झालेले कळतात, आपल्याला कोणाचा स्पर्श झालेला कळतो. शेजारी-पाजारी कोठे तरी स्वयंपाक चाललेला कळतो; इतरांच्या क्रियाही कळतात. अशा सगळ्या गोष्टी अगदी व्यवस्थित जाणवत असतात; कारण आपल्या ज्ञानेंद्रियांच्या जाणिवा पूर्णपणे कार्यरत असतात. फक्त आपले डोळे तेवढे मिटलेले असतात. पण त्यामुळे बाहेरच्या गोष्टी जरी दिसत नसल्या तरी डोळे आतमध्ये पाहत असतातच. आपण जरी डोळे बंद करून घेऊन बाह्यसृष्टी पाहणे थांबवले तरी आपल्याला आत काही ना काही तरी दिसत असतेच.</p>
<p><strong>साधनेतील आकाश-प्रचिती :</strong></p>
<p>आपण साधनेसाठी बसल्यावर, सुरुवातीला डोळे मिटले की आपल्याला डोळ्यांसमोर काळा रंग, अंधार दिसतो. त्या अंधाराचाच पडदा सुरुवातीला डोळ्यांसमोर येतो. योगशास्त्राने त्या काळ्या विस्ताराला ‘भूताकाश’ असे नाव दिलेले आहे. ते सूक्ष्म पंचमहाभूतांचे आकाश असते. आपण जे आकाश बाहेर बघतो ते स्थूल पंचमहाभूतांचे आकाश असते. त्यामुळे आपल्याला त्यात सगळ्या स्थूल गोष्टीच दिसतात. पण आतले आकाश मात्र सूक्ष्म असते. याचा अर्थ असा की, आपण काही गोष्टी त्या भूताकाशात कल्पनेने निर्माण करू शकतो. तो जो अंधार आपल्याला दिसतो त्याचा आपण मनानेच विठोबा बनवू शकतो किंवा म्हसोबाही. अशा स्थितीत सगळे कल्पनेने झालेले भूताकाशातील खेळच दिसतात.</p>
<p>जेव्हा आपण स्वप्नावस्थेत जातो तेव्हा आपण सूक्ष्म भूताकाश आणि चित्ताकाश यांच्याच सीमा-पातळीवर असतो. त्या दोन्हींचे विचित्र असे संमिश्र अनुभव आपण त्या स्वप्नावस्थेत घेत असतो.</p>
<p>याप्रमाणे आपण साधनेत डोळे मिटले की आधी हे भूताकाश दिसते. पुढे कालांतराने जशी जशी ती भगवती आतून अंतःकरणाची शुद्धी करते तसे तसे आत चित्ताकाश प्रकट होते. आत पांढरे, लाल, पिवळे, हिरवे, जांभळे असे नाना तऱ्हेचे रंग दिसू लागतात; नेत्रांसमोर येऊ लागतात. त्यालाच ’चित्ताकाशा’ची अनुभूती असे म्हणतात. या चित्ताकाशामध्ये देखील संकल्पाने सृष्टिनिर्मिती होत असते. हे चित्ताकाश अनुभूतीला येऊ लागले की आपण कल्पनाही करू लागतो; येथे ही देवता दिसते, अमुक दृश्य दिसते; पण ते सगळे दृश्य आपल्या चित्तानेच निर्माण केलेले असते. ते काही प्रत्यक्ष त्या देवतांचे दर्शन नसते; किंवा ते दृश्यही काल्पनिकच असते.</p>
<p>भूताकाशात, चित्ताकाशात जी अशी दर्शने होतात ती तेजयुक्त नसतात. त्यात नुसतीच बाह्याकाररेषा दिसते; किंवा जे रूप दिसते त्यात रंग असले तरी तेज नसते. पण जेव्हा याच चित्ताची शुद्धी होते; चित्त चितीत मिसळते; तेव्हा आतमध्ये ‘चिदाकाश’ प्रकटते. ते नितळ निळसर रंगाचे, निळे-पांढरे किंवा स्फटिकासारखे स्वच्छ, पारदर्शी असते. जेव्हा साधक अंतर्मुख होऊन चिदाकाशात बघू लागतो तेव्हा मात्र सर्व ब्रह्मांडांचा अनुभव त्याला त्यातच येतो.</p>
<p>जोपर्यंत आपल्या वृत्ती लय पावत नाहीत, मन, बुद्धी लय पावत नाहीत तोपर्यंत ज्ञानेंद्रियांच्या जाणिवा असतात. पुढे जेव्हा भगवती प्राणांचा लय करते, मनाचा लय करते, बुद्धीचा लय करते; तेव्हा मग आपले भान पूर्णपणे हरपते. आजूबाजूचे काही जाणवत सुद्धा नाही व शरीर स्थिर राहून आपण किती वेळ बसलो तेही साधकाला कळत नाही.</p>
<p><strong>निर्विकल्प समाधीचा अनुभव :</strong></p>
<p>सुरुवातीला साधकांची अशी स्थिती साधनेमध्ये काही क्षणच किंवा काही मिनिटेच असते. पुढे पुढे तो कालावधी हळूहळू वाढत जातो. मग साधकाला आपण किती वेळ बसलो ते काही कळत नाही. तो तासभर जरी बसला असेल; आणि कोणी त्याला विचारले; तरी तो म्हणतो, ‘‘बसून आता कुठे पाचच मिनिटे झाली असतील !’’</p>
<p>अशीच एक विलक्षण घटना आपल्या प.पू.सद्‌गुरु श्री.वा.द.गुळवणी महाराजांच्या चरित्रात नमूद केलेली आहे. काशीला छोटी गैबीमध्ये शक्तिपात-योग परंपरेचा एक आश्रम आहे. त्या वेळी प.प.श्री.लोकनाथतीर्थ स्वामी महाराजांचे सद्‌गुरु प.प.श्री.शंकर पुरुषोत्तमतीर्थ स्वामी महाराज तेथे पीठाधीश होते. प.प.श्री.लोकनाथतीर्थ स्वामी महाराजांनी प.पू.श्री.गुळवणी महाराजांना सांगून ठेवलेले होते की, ‘‘तुम्ही कधी काशीला गेलात तर त्यांच्या दर्शनाला जात जा. तेथे साधना कुटी आहे; साधनेला बसत जा !’’</p>
<p>त्याप्रमाणे एकदा प.पू.श्री.गुळवणी महाराज हे काशीला गेले असताना त्यांनी त्या आश्रमात मुक्काम केला होता. पहाटेच्या वेळी, ब्राह्ममुहूर्तावर साडेचार वाजता ते कुटीत साधनेसाठी बसले. साधनेला बसल्यावर काही क्षणच त्यांची भ्रामरी ऐकू येत होती; नंतर ती बंद पडली आणि महाराज काष्ठवत्‌ स्थिर झाले. ते अगदी प्रगाढ अशा निर्विकल्पावस्थेत गेले. दुपारचे बारा वाजले तरी ते उठण्याची काही चिन्हे दिसेनात. तेथे जे इतर साधक होते, त्यांनाही उत्सुकता होती की महाराजांना काय झाले आहे ? म्हणून ते सगळे प.प.श्री.शंकर पुरुषोत्तमतीर्थ स्वामी महाराजांकडे आले आणि म्हणाले, ‘‘गुरुमहाराजजी; पूनासे जो गुलवणीजी आये है, वे अभी तक साधनामेंही बैठे है ।’’ हे ऐकून तेही मग उत्सुकतेने बघायला आले; तेव्हा या प्रगाढ-समाधीच्या खुणा आहेत हे त्यांच्या ताबडतोब लक्षात आले. महाराज पूर्णपणे निर्विकल्प अवस्थेत असल्याने त्यांनी इतर साधकांना सांगितले की, ‘‘इन्हे इसी अवस्थामें रहने दिजीएँ । इस स्थितीसे इन्हे कोईभी नीचे नहीं उतार पायेगा  ।’’ मग ते आपल्या खोलीत परत आले.</p>
<p>त्यानंतर महाराजांची समाधी संध्याकाळी सात वाजता उतरली; आणि ते नेहमीप्रमाणे कुटीच्या बाहेर आले. त्या वेळी बाहेर अंधारच होता. ते बैठकीला बसले तेव्हा सुद्धा बाहेर अंधार होता. त्यामुळे त्यांना वाटले की, आज साधना जरा कमीच झाली असावी. नेहमी ते बैठकीतून उठायचे तेव्हा बाहेर चांगलाच उजेड झालेला असायचा.</p>
<p>मग जेव्हा महाराज प.प.श्री.शंकर पुरुषोत्तमतीर्थ स्वामी महाराजांच्या दर्शनाला गेले, तेव्हा मुद्दामच त्यांनी प.पू.श्री.गुळवणी महाराजांना विचारले की; ‘‘क्यों वामनराव ! आज कहाँ थे ?’’ पण त्यांचा अभिप्राय महाराजांच्या लक्षात एकदम न आल्यामुळे ते म्हणाले, ‘‘काही नाही; पण आज साधन जरा कमीच झाले !’’ ते ऐकून हसत हसत स्वामी महाराजांनी विचारले की; ‘‘वामनराव ! किती वेळ बसला होता तुम्ही ?’’ त्यावर श्रीमहाराज उत्तरले; ‘‘जेमतेम तासभरच बसलो असेन बहुतेक !’’ त्यावर प.प.श्री.स्वामी महाराजांनी प्रसन्नतेने हसून त्यांना सांगितले की, ‘‘अहो वामनराव; तुम्हांला बसून चौदा तासांच्या वर होऊन गेले आज !’’ एवढा वेळ झाला तरी श्रीमहाराजांना त्याची अजिबात जाणीव नव्हती.</p>
<p><strong>साधनेला बसतेवेळी दक्षता :</strong></p>
<p>अशा सिद्ध स्थितीत असलेल्यांनी ‘गुरुर्ब्रह्मा…’ म्हणायचाच अवकाश; की लगेच त्यांच्या प्राणांचा, मनबुद्धींचा लय होतो. अशा महात्म्यांना एकदम पूर्णपणे भानरहित, जाणीवशून्य स्थितीच प्राप्त होते.</p>
<p>सिद्धांना देखील काही वेळेला क्रिया होतात; नाही असे नाही. पण त्या क्रिया केवळ शक्तीच्या असह्य आवेगांमुळे होत असतात. साधकांना होणाऱ्या क्रिया मात्र शुद्धीच्या असतात. सिद्धांना जर अशा शक्तिआवेगाच्या क्रिया झाल्या नाहीत तर मात्र ते प्रगाढ समाधिस्थितीत जाऊन त्वरित स्थिर होतात; तेही अगदी आपोआपच !</p>
<p>श्री माउली येथे सांगतात की;</p>
<p><strong>परी सावियाचि उंच होईल । तरी आंग हन डोलेल ।</strong></p>
<p><strong>नीच तरी पावेल । भूमिदोष ॥  ज्ञाने.६.११.१८४ ॥</strong></p>
<p>आसनाला सदोष अशा दर्भरचनेमुळे उंचवटे राहिले तर अंग डोलते; आणि तोच जर एखाद्या ठिकाणी खड्डा राहिला तर ‘भूमिदोष’ प्राप्त होतो. म्हणजे अंगाला जडत्व येते, मुंग्या येतात आणि साधनेतून उठल्यावर त्याचा साधकाला त्रास होतो. म्हणून आसन तसे उंच-सखल नसावे; ते समतलच असावे.</p>
<p>असे दोष येऊ नयेत म्हणूनच आपल्याकरिता एक साधा नियम सांगितलेला आहे. जेव्हा आपण साधनेसाठी आसनावर बसतो, तेव्हा बसल्यावर दोन्ही हात बाजूला टेकून, त्यांवर भार टाकून मांडी वर उचलावी आणि मग परत मोकळे बसावे. आपण जेव्हा अशा प्रकारे सावरून, समतोल होऊन बसू तेव्हाच आपले शरीर व्यवस्थित शांत, स्थिर अवस्थेत राहू शकेल. मग देहाच्या कोणत्याही भागांवर कमी जास्त दाब येणार नाही आणि चांगल्या स्थितीत बराच वेळ बसणे होईल. म्हणूनच येथे श्री माउली सांगतात की;</p>
<p><strong>म्हणोनि तैसें न करावें । समभाव धरावें ।</strong></p>
<p><strong>हें बहु असो होआवें । आसन ऐसें ॥  ज्ञाने.६.११.१८५ ॥</strong></p>
<p>याप्रमाणे ते मोजक्या तीन-साडेतीन ओव्यांतच आसनाबद्दल सांगतात. आसन कसे असावे ? हे तर एकाच ओवीत सांगतात. आणि शेवटी म्हणतात की, <strong>‘हें बहु असो होआवें । (ज्ञाने.६.११.१८५)’</strong>; म्हणजे हे पुष्कळच सांगणे झाले; ‘हे असो !’ आता हा विषय नको. पण ‘आसन हे असे असावे’ असे ते जे थोडक्यात सांगतात त्याचे महत्त्वाचे कारण असे आहे की, कृपायोगाच्या साधनेत, अभ्यासयोगाच्या साधनेत आसनांचा भाग हा तसा गौणच असतो. ती भगवतीच खरे तर आतून आसन करवून घेत असते. तीच आतून साधकाच्या देहाला स्थिरत्व देत असते. म्हणूनच बाह्य स्थिरत्वाचा मुद्दा त्या सापेक्ष गौण ठरतो.</p>
<p>तरी सुद्धा आपण जर आसनविषयक नियम पाळले तर त्या भगवतीला आपले शरीर स्थिर करण्यासाठी त्यांचा फायदाच होणार असतो; त्यांचा उपयोगच होणार असतो. त्यामुळे <strong>‘हें बहु असो’</strong> असे माउली म्हणतात. आसनाच्या पद्धतीची गरज इतपतच आहे, हे समजून घेतले तरी पुरेसे आहे. <strong>‘आसन ऐसें ॥  ज्ञाने.६.११.१८५ ॥’</strong>; याला ’आसन’च म्हणतात असे जे माउली सांगतात, त्यामागे आणखी एक सूक्ष्म विभाग आहे. तोही आपण येथे विचारात घ्यायला हवा. भगवान श्री ज्ञानेश्र्वर माउलींच्या कृपेने तेच चिंतन आपण उद्याच्या सेवेत करू.</p>
<p>(वैराग येथे, कृपायोग शिबिराच्या निमित्ताने, दिनांक १५ जानेवारी २००१ रोजी संध्याकाळी झालेल्या प्रवचन-सेवेवरून संकलित. )</p>
<p>⃞</p>
<ol start="3" type="1">
<li>** प्रवचन तिसरे**</li>
</ol>
<hr />
<p><strong>शुचौ देशे प्रतिष्ठाप्य स्थिरमासनमात्मनः ।</strong></p>
<p><strong>नात्युच्छ्रितं नातिनीचं चैलाजिनकुशोत्तरम्‌ ॥  भ.गी.६.११ ॥</strong></p>
<p>सहाव्या अध्यायातला, साधकांच्या दृष्टीने अत्यंत महत्त्वाचा असा हा अकरावा श्र्लोक आहे. आपण यावरच्या भाष्यातला काही भाग सद्‌गुरु श्री ज्ञानेश्र्वर माउलींच्या कृपेने काल पाहिला. या श्र्लोकात दोन विभाग आहेत. त्यांपैकी पहिल्या विभागात साधनेसाठी, अभ्यासासाठी जागा कशी असावी  ? याबद्दल श्रीभगवंतांनी सांगितलेले आहे. श्री माउलींनी त्याचे विवरण प्रथम भागात केल्यानंतर द्वितीय भागात साधनेसाठी जे आसन असते ते कसे असावे  ? याचेही विवरण मार्मिकतेने केलेले आहे.</p>
<p><strong>आसनाची निवड :</strong></p>
<p>ज्यावर साधनेसाठी बसावयाचे अशी आसने शेकडो प्रकारची आहेत. ’ब्रह्माण्ड-पुराणा’त असे म्हटले आहे की,</p>
<p><strong>काम्यार्थं कम्बलं चैव श्रेष्ठं च रक्तकम्बलम्‌ ।</strong></p>
<p><strong>कुशासने मंत्रसिद्धिर्नात्र कार्या विचारणा ॥</strong></p>
<p>‘‘कामना-सिद्धीसाठी कांबळे; आणि त्यातही लाल रंगाचे कांबळे तंत्रांनी श्रेष्ठ मानलेले आहे. मन्त्रसिद्धीकरिता कुशासन श्रेष्ठ आहे, याविषयी मुळीच शंका बाळगू नये.’’ सुयोग्य अशा आसनाशिवाय, सर्व प्रकारांची साधना निष्फळ होत असते. ’पांचरात्र-संहिते’मध्ये असे सांगितले आहे की;</p>
<p><strong>वंशासने तु दारिद्र्यं पाषाणे व्याधिसंभवः ।</strong></p>
<p><strong>धरण्यां दुःखसंभूतिर्दौर्भाग्यं छिद्रदारुणि ।</strong></p>
<p><strong>तृणे धनयशोहानिः पल्लवे चित्तविभ्रमः ॥</strong></p>
<p>‘‘बांबूच्या, वेळूच्या आसनावर बसून साधना केल्यास दारिद्र्य प्राप्त होते. दगडावर साधनेसाठी बसले असता रोग उत्पन्न होतात. जमिनीवर (आसन न घेता थेट) बसून साधना केल्यास दुःख प्राप्त होते. छिद्रयुक्त लाकडावर किंवा पाटावर बसले असता भाग्य नाहीसे होते. गवताच्या आसनाने लक्ष्मीनाश व कीर्तिनाश होतो; तर पानांच्या आसनावर बसल्याने चित्त भ्रमित होते !’’</p>
<p>पण आसनांच्या संदर्भात श्री माउली मात्र मोजून पाचच ओव्या घालतात. त्यातही आसनाशी पूर्णपणे संबंधित अशा फक्त साडेतीन ओव्याच आहेत. त्या ओव्या (ओवी क्र.१८२, १८३, १८४; आणि १८५  चा पूर्वार्ध.) अशा आहेत;</p>
<p><strong>म्हणोनि तैसें तें जाणावें । मनराहतें पाहावें ।</strong></p>
<p><strong>राहेल तेथ रचावें । आसन ऐसें ॥  ज्ञाने.६.११.१८१ ॥</strong></p>
<p><strong>एवढेच सांगणे पुरे :</strong></p>
<p>या ओवीत, ते आसन कसे रचावे ? याची श्री माउलींनी फक्त प्रस्तावना करून ठेवलेली आहे. पुढे ते सांगतात की;</p>
<p><strong>वरी चोखट मृगसेवडी । माजि धूतवस्त्राची घडी ।</strong></p>
<p><strong>तळवटीं अमोडी । कुशांकुर ॥  ज्ञाने.६.११.१८२ ॥</strong></p>
<p>यात आसन प्रत्यक्ष कसे असावे, हे माउली सांगतात. आसनाचे विविध घटक काय आहेत ? ते कसे असावेत ? कशाकशाचे मिळून ते आसन व्हावे ? या गोष्टी त्यांनी या ओवीत सांगितलेल्या आहेत. आता आसनाची प्रत्यक्ष रचना करताना साधकांनी काय दक्षता घ्यावी, हे ते पुढच्या ओवीत सांगतात;</p>
<p><strong>सकोमळ सरिसे । सुबद्ध राहती आपैसे ।</strong></p>
<p><strong>एकपाडें तैसे । वोजा घालीं ॥  ज्ञाने.६.११.१८३ ॥</strong></p>
<p>आता याप्रमाणे आसन जरी रचले तरी त्यात कोणत्या त्रुटी राहिल्या तर काय त्रास होईल ? हे पुढच्या ओवीत ते थोडक्यात सांगतात. आसनातल्या रचनादोषांचे माउलींनी येथे जे थोडक्यात विवरण केलेले आहे ते असे;</p>
<p><strong>परी सावियाचि उंच होईल । तरी आंग हन डोलेल ।</strong></p>
<p><strong>नीच तरी पावेल । भूमिदोष ॥  ज्ञाने.६.११.१८४ ॥</strong></p>
<p>आसनदोषांचे विवरण झाल्यावर माउली थांबतात आणि पुढे म्हणतात की;</p>
<p><strong>म्हणोनि तैसेंं न करावें । समभाव धरावें ।</strong></p>
<p><strong>हें बहु असो होआवें । आसन ऐसें ॥  ज्ञाने.६.११.१८५ ॥</strong></p>
<p>असा हा आसनाचा विषय श्री माउलींनी एकूण पाच ओव्यांमध्ये व प्रत्यक्षात साडेतीन ओव्यांमध्येच संपविलेला आहे.</p>
<p>सद्‌गुरु श्री माउलींची एक लक्षणीय हातोटी आहे. जेव्हा एखादा विषय माउली <strong>‘हें बहु असो’</strong> म्हणून थांबवतात, तेव्हा त्याचा एक अर्थ असा असतो की त्या विषयासंबंधित जे महत्त्वाचे सांगण्यासारखे होते ते सांगून झालेले आहे. मात्र त्याचा दुसरा अर्थ असाही असतो की, ‘‘जे येथे थोडक्यात पण महत्त्वाचे म्हणून सांगितलेले आहे त्याचे ‘गुह्य’ सद्‌गुरुपरंपरेनेच समजून घ्यायला हवे; ते याहून अधिक प्रकटपणे सांगायचे नसते !’’ ज्या ज्या ठिकाणी गूढार्थ समजण्यासाठी सद्‌गुरूंनाच शरण जायला हवे असते, त्या त्या प्रत्येक ठिकाणी माउली म्हणतात <strong>‘हें बहु असो’</strong>; येथवर सांगितले तेवढे पुष्कळ झाले. आता पुरे; असो ! यापलीकडे काहीही जर समजून घ्यायचे असेल तर ते आपल्या सद्‌गुरूंकडूनच समजून घ्यावे, असा त्यांचा त्या सांगण्यामागचा स्पष्ट हेतू असतो.</p>
<p><strong>स्वच्छ, शुद्ध आणि पवित्र :</strong></p>
<p>काल आपण या आसन-विषयाचा सारांश बघितला. श्री माउलींना यातून प्रत्यक्ष काय सांगायचे आहे याचाही त्यांच्याच कृपेने विचार केला. आता या ओव्यांतला आसनाच्या विचारांमागचा जो सांकेतिक अर्थ माउलींना अभिप्रेत आहे, त्या अर्थाचे थोडे चिंतनही आपल्याला त्यांच्याच कृपेने करायचे आहेे.</p>
<p>श्री माउली या पाचांपैकी दुसऱ्या ओवीत फार सुंदर शब्द योजतात; <strong>‘वरी चोखट मृगसेवडी ।’</strong>. कालच्या विवरणात आले होते की, <strong>‘चोखट’</strong> याचा अर्थ ‘शुद्ध’ आणि ‘पवित्र’ असा आहे. आपल्याकडे शास्त्रदृष्ट्या चांगल्या व ग्राह्य अशा गोष्टींच्याही तीन श्रेणी असतात; स्वच्छ, शुद्ध आणि पवित्र. एखादी गोष्ट स्वच्छ असेल तरी पण ती शुद्ध असेलच असे म्हणता येत नाही; आणि ती शुद्ध असली तरी पवित्र असेलच असेही सांगता येत नाही.</p>
<p>एक नेमका, सुंदर दृष्टांत यासाठी माउलींनीच दिलेला आहे. गंगाजल शुद्ध असते हे आपल्याला माहीत आहेच. पण हेच शुद्ध गंगाजल जर मद्यपात्रात भरले तर मात्र त्याला पवित्र म्हणता येणार नाही. ते शुद्ध जरी असले तरी पवित्र होणार नाही. आपण हल्ली मिनरल पाणी बाजारातून विकत घेतो. तशा प्रकारचे पाणी आपल्याला स्वच्छ दिसले तरी ते ‘शुद्ध’ असेलच असे काही खात्रीपूर्वक सांगता येणार नाही.</p>
<p>अशा अनेक गोष्टी आपण व्यवहारात बघतो की त्या एक वेळ स्वच्छ असतील तरी शास्त्रांच्या दृष्टीने शुद्ध असतीलच असे नाही. शिवाय त्या शुद्ध असल्या तरी पवित्र असतीलच असेही नाही. आपण ज्या गोष्टींना ‘पवित्र’ म्हणतो त्या गोष्टी शास्त्रांनीच ‘पवित्र’ म्हणून सांगितलेल्या असतात. याचा अर्थ असा होतो की, त्या गोष्टींच्या ठिकाणी शुद्ध प्राणांचे विशेषेकरून अधिष्ठान असते. त्या गोष्टींना तीव्र प्राणशक्तीच्या अधिष्ठानानेच पावित्र्य येत असते. आता येथे <strong>‘वरी चोखट मृगसेवडी ।’</strong> असे जे माउली म्हणतात, ते या मृगाजिनाला आणि ज्यांच्यामुळे हे आसन तयार होते त्या सगळ्या घटकांनाही उद्देशून म्हणतात. या <strong>‘चोखट’</strong> म्हणण्यामागे देखील एक सूक्ष्म भाग आहे, परंपरेचा संकेत आहे. तो काय आहे ? हेच आपल्याला आता बघायचे आहे.</p>
<p><strong>आसनांचे विभिन्न प्रकार :</strong></p>
<p>आसनांचे जे भिन्न भिन्न शास्त्रोक्त प्रकार उपलब्ध असतात, ते सगळे दोन भागांत विभागले जाऊ शकतात. आसनांचा एक भाग फक्त परमार्थासाठी उपयोगी असणाऱ्या आसनांचा आहे; आणि एक भाग तंत्रोक्त विद्यांच्या प्रयोगांसाठी उपयोगी पडणाऱ्या आसनांचा आहे. या प्रत्येक विभागात अनेक प्रकारची आसने येतात. कोठल्या आसनांचा उपयोग कशासाठी करावा, याचा उल्लेख तंत्रशास्त्रांमध्येच विशेषत्वाने येतो. अशी आसने आणि त्यांचे उपयेोग थोडक्यात खालीलप्रमाणे सांगता येतील.</p>
<p>(१) व्याघ्रचर्म सर्वसिद्धिप्राप्ती, शत्रुनाश, निर्मळ मनासाठी,</p>
<pre><code>(वाघाचे कातडे)          आकर्षण कर्म.</code></pre>
<p>(२) मृगचर्म ज्ञानप्राप्ती, यश, साफल्य,</p>
<pre><code>(हरिणाचे कातडे)         चित्तस्थैर्य.</code></pre>
<p>(३) मेषचर्म वश्य कर्म, क्रूर कार्यसिद्धी.</p>
<pre><code>(मेंढ्याचे कातडे)</code></pre>
<p>(४) गोचर्म स्तम्भन कर्म, लौकिक कार्यसिद्धी.</p>
<pre><code>(गाईचे कातडे)</code></pre>
<p>(५) अश्वचर्म उच्चाटन कर्म, विद्वेषण कर्म.</p>
<pre><code>(घोड्याचे कातडे)    </code></pre>
<p>(६) श्वानचर्म विद्वेषण कर्म, तामसमंत्रसिद्धीकरिता.</p>
<pre><code>(कुत्र्याचे कातडे)</code></pre>
<p>(७) महिषीचर्म मारण कर्म, शत्रुनाश.</p>
<pre><code>(म्हशीचे कातडे)</code></pre>
<p>(८) गजचर्म मोक्षप्राप्तीसाठी, विद्याप्राप्तीसाठी,</p>
<pre><code>(हत्तीचे कातडे)         वैराग्यासाठी.</code></pre>
<p>(९) सिंहचर्म अचलसंपत्ती-प्राप्तीकरिता.</p>
<pre><code>(सिंहाचे कातडे)</code></pre>
<p>(१०) अजासन मारण, मोहन आणि</p>
<pre><code>(बकऱ्याचे कातडे)        उच्चाटन कर्मांसाठी.</code></pre>
<p>(११) कृष्णमृगासन मोक्षप्राप्तीसाठी, संमोहन कर्म,</p>
<pre><code>(कृष्णसार हरिणाचे कातडे)    चित्तस्थैर्यासाठी.</code></pre>
<p>(१२) बिडालासन उच्चाटन कर्मासाठी,</p>
<pre><code>(मांजराचे कातडे)            स्त्रीवशीकरणासाठी.</code></pre>
<p>(१३) उष्ट्रासन उच्चाटन कर्म, राजसमंत्रसिद्धीसाठी.</p>
<pre><code>(उंटाचे कातडे)</code></pre>
<p>(१४) कुशासन सर्व कर्मांसाठी, पुष्टिकर्म, चित्तशुद्धीसाठी,</p>
<pre><code>(दर्भांचे आसन)          आरोग्यलाभासाठी, संतानप्राप्तीसाठी.</code></pre>
<p>(१५) मणिआसन वैभव, सुखसंपदाप्राप्तीसाठी.</p>
<pre><code>(विशिष्ट मण्यांचे, 

रत्नांचे आसन)</code></pre>
<p>(१६) वस्त्रासन रोग दूर होण्यासाठी, मोक्षप्राप्ती,</p>
<pre><code>(सुती कापड, पंचा)       सौख्यप्राप्ती, दैवतप्रसन्नतेसाठी.</code></pre>
<p>(१७) रेशमाचे आसन सर्व कामनांच्या सिद्धीसाठी,</p>
<pre><code>                धनप्राप्तीसाठी, भाग्योदयासाठी.</code></pre>
<p>(१८) लोकरीचे आसन सर्व सिद्धींसाठी, कामनापूर्तीसाठी,</p>
<pre><code>किंवा कांबळे (पांढरे)       चित्तशुद्धीसाठी.</code></pre>
<p>(१९) कमलासन सर्व कर्मांसाठी, पूजेसाठी,</p>
<pre><code>(कमळाच्या पानांचे आसन)  देवीच्या कृपाप्रसादासाठी.</code></pre>
<p>(२०) वेत्रासन प्रीतिवृद्धीसाठी, शाबरमंत्रसिद्धीसाठी.</p>
<pre><code>(वेताचे आसन)</code></pre>
<p>याशिवायही अनेक चित्रविचित्र किंवा आश्र्चर्यकारक वाटणारी आसने तंत्रग्रंथांमधून सांगितलेली दिसतात. उदाहरणच द्यायचे झाले तर, तंत्रविद्येमध्ये एक विशिष्ट व कष्टसाध्य आसन आलेले आहे. ते आसन तंत्रशास्त्रातल्या ‘श्मशानसिद्धी’ नामक प्रयोगात कामाला येते. त्या प्रयोगात आसन म्हणून ताजे शवच वापरले जाते आणि त्या शवावर बसून साधना केली जाते. त्यालाच ‘शवपीठ’ असेही म्हणतात.</p>
<p>या शवपीठाचा एक मोठा चमत्कार तंत्रग्रंथांमध्ये वर्णिलेला आढळतो. तो असा की, ते शवपीठ जर सिद्ध झाले तर त्या शवामध्येे प्राण येतो, प्राणांचा संचार होतो. गेलेला जीव त्या शवात परत येतो आणि ते शव बोलू लागते. मग त्या शवामार्फत पुढच्या अनेक वाममार्गी सिद्धी कशा प्राप्त करून घ्यायच्या, हा भाग तंत्रशास्त्रांमध्ये विस्ताराने आलेला आहे.</p>
<p>यात आपण बारकाईने नोंद घेण्यासारखी एकच गोष्ट आहे. शवावर बसून विशिष्ट तंत्रोक्त पद्धतीने मंत्रांचे अनुष्ठान करण्याने त्या शवात देखील प्राण संचारित होतात. नेमके हेच तत्त्व सर्व प्रकारच्या आसनांच्या बाबतीतही लागू पडते.</p>
<p><strong>आसन प्राणभारित होते :</strong></p>
<p>आपण जेव्हा नियमितपणे साधनेसाठी एखाद्या आसनावर बसत असतो, तेव्हा कालांतराने त्या आसनात प्राणसंचरण होत असते. त्या आसनात प्राणशक्ती साठायला लागते. असे होता होता त्यातूनच त्या आसनाची देवता तयार होते. घनीभूत अशा प्राणशक्तीतूनच ती देवता आपोआप प्रकट होते.</p>
<p>ज्या वेळी अशी ती देवता प्रकट होते त्या वेळीच ते आसन ‘सिद्ध’ झाले असे म्हणतात; आणि तो साधकही ‘आसनसिद्ध’ योगी म्हटला जातो. अशा त्या सिद्ध-आसनाला अत्यंत सन्मानानेच सांभाळले पाहिजे, असा एक शास्त्रसंकेत आहे. अशा आसनालाच माउली <strong>‘चोखट’</strong> म्हणतात. ते आसन शुद्धही असते आणि पवित्रही. म्हणूनच ते खऱ्या अर्थाने <strong>‘चोखट’</strong> असते.</p>
<p>बऱ्याच जणांना अशी सवय असते की, आसनावर साधनेला बसण्याच्या पूर्वी ते आधी त्या आसनावर पाय ठेवतात; आणि मगच त्यावर बसतात. आसनावर बसण्याची ही पद्धत अत्यंत चुकीची व अशास्त्रीय अशी आहे. कारण त्यामुळे त्या आसनाच्या देवतेचा घोर अपमान होतो. आपल्याला जर आसनावर बसायचे असेल तर त्या आधी दोन्ही हात जोडून स्पर्शपूर्वक त्या आसनाला नमस्कार करावा.</p>
<p>बऱ्याच जणांना अशीही सवय असते की ते कुणालाही एकाच हाताने नमस्कार करतात. याचाही शास्त्रांनी निषेध केलेला आहे. शास्त्रांनी, महात्म्यांनी असे स्पष्टच सांगितलेले आहे की, जर एखाद्याने देवतांना, गुरुजनांना, पूज्य व्यक्तींना फक्त एकाच हाताने नमस्कार केला तर ज्या क्षणी तो तसा नमस्कार करतो त्याच क्षणी त्याचे पूर्वपुण्य जळून भस्म होते !</p>
<p>शास्त्रांनी जरी असा स्पष्ट निर्देश दिलेला असला तरी आजकाल सिनेमात पाहून, टेलिव्हिजनवर पाहून एकाच हाताने नमस्कार करण्याची जणू काही प्रथाच पडलेली आहे. तरीही तसे न करता, आसनाला दोन्ही हातांनी स्पर्श करून नमस्कार करावा आणि मगच त्यावर आधी मांडी टेकवून बसावे; आधी पाय देऊन बसू नये.</p>
<p><strong>आसनाचे पावित्र्य :</strong></p>
<p>अनेक साधकांना अशीही सवय असते की, सामुदायिक साधनेनंतर जर आरतीचा कार्यक्रम असेल तर ते उठून त्याच आसनावर उभे राहतात. ही पण एक मोठी चूक आहे. साधना झाल्यानंतर पाय समोर जमिनीवर टेकवून उठावे; आणि मागे वळून आपले आसन व्यवस्थित गुंडाळून ठेवल्यावर मगच जमिनीवर उभे राहावे. आपल्या तळव्यांचा स्पर्श, आसनावर बसताना अथवा आसनावरून उठताना आसनाला होता कामा नये. तसा जर तो झाला तर आसन-देवतेचा क्षोभ आणि कोप होतो.</p>
<p>शास्त्रांनी साधकांच्या आसनांच्या बाबतीत जसे निर्देश दिलेले आहेत, तसेच सद्‌गुरूंच्या आसनाच्या बाबतीत देखील दिलेले आहेत. सद्‌गुरूंचे आसन हे सिद्ध-आसनच असल्यामुळे, त्या ठिकाणी प्रत्यक्ष शक्तीच प्रकट असल्यामुळे; आणि श्री माउलींच्या सांगण्याप्रमाणे <strong>‘जेथ अधिष्ठान प्रगट  । डोळां दिसे ॥  ज्ञाने.६.११.१७१ ॥’</strong> असे तेथे अधिष्ठानच प्रकट असल्यामुळे; सद्‌गुरूंच्या आसनाला नेहमी वंदनच करावे असा शास्त्रांचा निर्दे श आहे. सद्‌गुरूंसारखाच सन्मान त्यांच्या आसनालाही द्यावा. त्यांचे आसन हे त्यांचेच प्रतिनिधी, प्रतीक असते असे समजून चालावे. साधक-शिष्यांनी आपले आसन कधीही त्यांच्या आसनाच्या सरळ ओळीमध्ये मांडू नये, ठेवू नये. साधनेच्या वेळी बसताना देखील त्यांच्या आसनाला खेटून बसले जाणार नाही याचीही दक्षता घ्यायला हवी. त्यांचे आसन कधीही आपल्या आसनाच्या खाली मांडू नये; ते नेहमी आपल्यापेक्षा जरा उंचावरच असावे. त्या आसनाला नेहमीच उच्चासनाचा मान दिला जावा.</p>
<p>म्हणून आपल्या परंपरेत; नाथसंप्रदायात, दत्तसंप्रदायात; असा संकेतच आहे की जेव्हा सद्‌गुरूंना आपले सर्वस्व, आपले तपःसामर्थ्य शिष्याला द्यायचे असते तेव्हा ते त्याला (त्याने न मागताच) संकल्पपूर्वक आपल्या पादुका तरी देतात किंवा आपले आसन तरी देतात. त्या शिष्याच्या आयुष्यातला तो सर्वांत महत्त्वाचा क्षण असतो. सद्‌गुरु शिष्याला आपले आसन वापरायला देतात, ही त्यांची फार मोठी प्रसन्नता आणि करुणाकृपा असते.</p>
<p><strong>प.पू.श्री.मामांना आसनप्राप्ती :</strong></p>
<p>आज आपल्या आजेगुरूंचा, प.पू.श्री.गुळवणी महाराजांचा पुण्यतिथी महोत्सव आहे. म्हणून त्यांच्या आणि प.पू.श्री.मामांच्या संदर्भात घडलेली एक हकिकत मी मुद्दामच येथे सांगतो.</p>
<p>श्रीगुरुमहाराज दरवर्षी श्रीगुरुद्वादशीच्या उत्सवासाठी श्रीक्षेत्र नरसोबाच्या वाडीला जात असत आणि तो उत्सव पूर्ण होईपर्यंत ते तेथेच राहात. अशाच एका उत्सवाच्या वेळी त्यांच्या दर्शनासाठी प.पू.श्री.मामा वाडीला गेले असताना, मामांना तेथे पाहून महाराजांना खूप आनंद झाला. ते मामांना म्हणाले, ‘‘श्रीपादराव; साधनेसाठी बसा !’’ त्यावर प्रथम मामांनी महाराजांची क्षमा मागितली व नंतर ते हात जोडून म्हणाले, ‘‘महाराज; मी बसतो, पण मी आज आसन आणायला विसरलो असल्यामुळे कोणाकडून तरी एखादा न वापरलेला पंचा किंवा उपरणे जे काही मिळेल ते आणतो आणि मग बसतो. असे चालेल काय ?’’ ते ऐकून श्रीगुरुमहाराज मोठ्या प्रेमाने त्यांना म्हणाले, ‘‘अहो; बाहेरून पंचा कशाला आणायला हवा  ?’’ आणि मग ते ज्या आसनावर बसले होते तेच काढून त्यांनी ते मामांना दिले  !</p>
<p>प.पू.श्री.महाराजांची आणखीही काही निकटवर्ती शिष्यमंडळी त्या वेळी आजूबाजूला बसलेली होती. त्यांतल्या काहींनी मोठ्या उत्सुकतेने श्रीगुरुमहाराजांना विचारले की, ‘‘महाराज; आजपर्यंत आपण कधीही आपले आसन कोणाला प्रसाद म्हणून दिले नव्हते, तर आजच या गृहस्थांना असे आसन का देत आहात ?’’ त्यावर श्रीगुरुमहाराजांनी उत्तर दिले की, ‘‘त्यागाने, वैराग्याने, तपश्र्चर्येने आणि अनुभूतीच्या ज्ञानाने आज आपल्या सगळ्या मंडळींत त्यांच्याइतके मोठे दुसरे कोणीही नाही. तसेच आमचे कार्यही त्यांनाच पुढे करावयाचे आहे; म्हणून आम्ही त्यांना हे आसन प्रसादपूर्वक दिलेले आहे !’’</p>
<p>प.पू.श्री.मामा, श्रीगुरुमहाराजांनी दिलेले ते आसन नेहमी अत्यंत काळजीपूर्वक वापरीत व तो त्यांचा प्रसाद असल्यामुळे त्याचा अत्यंत आदर करीत. प.पू.श्री.मामांनी त्या आसनाचा असा अनुभव नोंदविलेला आहे की, जेव्हा जेव्हा ते श्रीगुरुमहाराजांनी दिलेल्या त्या आसनावर बसून साधना करीत तेव्हा तेव्हा त्यांचे साधन एका अगदी आगळ्या-वेगळ्या आनंदातच होत असे. त्यांना एक अगदी वेगळीच, अवर्णनीय शांततेची स्थिती दरवेळी अनुभवायला मिळत असे.</p>
<p><strong>आणखी एक भाग्ययोग :</strong></p>
<p>पुढे याच संदर्भात आणखी एक भाग्याचा योग आला. श्रीगुरुमहाराजांचे पशुपतिनाथ-यात्रेसाठी जाण्याचे ठरले आणि त्या यात्रेमध्ये मामाही त्यांच्या बरोबर होते. वाराणसीपर्यंतच्या तीर्थयात्रेनंतर, पुढे वाराणसीहून पशुपतीला विमानाने जाण्याचा कार्यक्रम होता. श्रीगुरुमहाराजांबरोबरचे सगळे लोक विमानाने पशुपतीला जायला निघाले; तेव्हा मर्यादित सीटस्‌मुळे त्यांचे दोन गट पडले. एक गट आधीच्या विमानाने पुढे पशुपतीला आला आणि दुसरा मागे राहिला. जे लोक पुढे आले त्यांच्यात प.पू.श्री.महाराज आणि प.पू.श्री.मामाही होते. पण महाराजांच्या सामानाची जी ट्रंक होती ती चुकून मागे राहिलेल्या लोकांच्या सामानाबरोबरच राहिली.</p>
<p>पशुपतीला उतरून मुक्कामाला आल्यावर महाराजांची संध्येची वेळ झाली. महाराजांचा त्रिकाल संध्यावंदनादी आचरणावर अत्यंत कटाक्ष असल्यामुळे ते या गोष्टी कधीही चुकवीत नसत. त्यामुळे जेव्हा संध्या करायच्या वेळी ते आपले सामान शोधायला लागले, तेव्हा त्यांचे सामान मागेच राहिले असल्याचे सगळ्यांच्या लक्षात आले. प.पू.श्री.मामांच्या जवळ पळी, पंचपात्र वगैरे सगळे होतेच. ते त्यांनी लगेच प.पू.श्री.महाराजांच्या समोर नेऊन ठेवले. तेव्हा श्रीगुरुमहाराज म्हणाले, ‘‘अहो श्रीपादराव; आज तर आमचे आसनही मागे राहिलेल्या सामानातच अडकलेले आहे !’’</p>
<p>त्यावर प.पू.श्री.मामा हात जोडून पुढे झाले आणि डोळ्यांत पाणी येऊन कळवळून म्हणाले, ‘‘महाराज; माझी एक प्रार्थना आहे. आपणच मला दिलेले आसन माझ्या जवळ आहे. ते मी आपल्याला परत आणून देतो. आपण संध्येला त्यावरच बसावे. पण आपल्याला जर असे वाटत असेल की ते आसन मला दिलेले असताना त्यावर परत कसे बसावे; तर ते उलटे करून त्यावर बसावे  !’’ हे ऐकून महाराज प्रेमाने अत्यंत गोड हसले आणि म्हणाले, ‘‘श्रीपादराव; आम्ही तुमच्यात आणि आमच्यात कधी भेद मानलेलाच नाही. आम्हांला ते आसन अवश्य द्यावे !’’</p>
<p><strong>अलौकिक प्रेमभाव :</strong></p>
<p>विशेष म्हणजे, श्रीगुरुमहाराज त्या आसनावर पुन्हा तेवढ्याच आत्मीयतेने बसले. यात लक्षात घेण्यासारखी गोष्ट अशी आहे की, ‘शिष्याला एकदा दिलेल्या आसनावर परत बसू नये’, असा शास्त्रांचा संकेत आहे. पण प.पू.श्री.मामा आणि प.पू.श्री.महाराजांच्या मध्ये एक वेगळाच, निखळ प्रेमाचा; नाजूक असा ऋणानुबंधांचा धागा होता. श्रीगुरुमहाराजांकडे मामा जेव्हा पहिल्यांदा आले आणि त्यांना दीक्षा झाली, त्याच दिवशी श्रीगुरुमहाराजांचे सद्‌गुरु श्री.थोरले महाराज; प.प.श्री.टेंब्ये स्वामी महाराज; पहाटेच्या वेळी तेथे साक्षात्‌ प्रकट झाले होते आणि त्यांनी श्रीगुरुमहाराजांना निर्दे श दिला होता की, ‘‘हे श्रीपादराव आमचीच पूर्ण विभूती आहेत ! त्यांच्या रूपाने आम्हीच परत कार्यासाठी आलेलो आहोत. त्यांना भिन्न समजू नये !’’ खरोखर प.प.श्री.थोरले महाराजच प.पू.श्री.मामांच्या रूपाने परत आलेले होते. कारण त्यांचा प.पू.श्री.मामांच्या मातु ःश्रींना तसा आशीर्वाद होता आणि त्यांनीही तो भक्तवत्सलतेने पूर्ण केलेला होता. श्रीगुरुमहाराज एवढ्या मोठ्या अंतःकरणाचे होते की, त्यांची तशीच भावना कायम राहिली होती आणि तो निर्देश ते कधीही विसरले नव्हते. या जन्मात जरी प.पू.श्री.मामा त्यांचे शिष्य झाले होते तरी ते पूर्वजन्मी त्यांचे सद्‌गुरूच होते, हे रहस्य त्यांनी कायम मनात जपून ठेवलेले होते.</p>
<p>एकदा प.पू.श्री.मामा आणि मी असे दोघेच गाडीतून माउलीत येत होतो. मी ड्रायव्हिंग करीत होतो आणि प.पू.श्री.मामा माझ्या शेजारीच बसले होते. त्या वेळी आणखी कोणीही बरोबर नव्हते. अशा वेळी माझ्या मनात एक प्रश्र्न आला; ‘‘श्रीगुरुमहाराज जाणते होते. त्यांना तर थोरल्या महाराजांनीच प्रत्यक्ष सांगितलेले होते की, ‘श्रीपादराव आणि आम्ही एकच आहोत !’ तर मग जे आपले शिष्य आहेत तेच आपले पूर्व सद्‌गुरूही आहेत, ही उभयविध जाणीव ठेवून श्रीगुरुमहाराज मामांशी कसे वागत असतील ?’’ आणि मग मी भीतभीतच तसा प्रश्र्न प.पू.श्री.मामांना विचारला. त्या वेळी ते अतिशय आनंदात होते; म्हणूनच केवळ मी त्यांना तसा प्रश्र्न विचारण्याचे धैर्य केले होते.</p>
<p>मी असे विचारायचाच अवकाश; की प.पू.श्री.मामांच्या डोळ्यांतून घळघळा अश्रुधारा वाहू लागल्या. ते म्हणाले, ‘‘अरे; श्रीमहाराज हे मोठेच होते. त्यांचे मोठेपण तुला काय सांगू ? वास्तविक पाहता मी त्यांचा शिष्य. त्यांनी माझ्याशी सदैव गुरुभावानेच वागायला हवे होते. पण ज्या ज्या वेळी मी श्रीगुरुमहाराजांकडे गेलो त्या त्या वेळी त्यांनी कधीही माझ्याकडून सन्मान करून घेतला नाही. कधीही ते मला एकेरी नावाने हाक मारीत नसत. ते नेहमीच माझ्याशी अत्यंत आदरपूर्वक वागले व बोलले. प्रत्येक महत्त्वाच्या गोष्टीत ते माझा सल्ला घेऊन वागत असत. श्रीगुरुमहाराजांच्या अंतःकरणाचे हे अवर्णनीय मोठेपण विलक्षणच होते !’’</p>
<p><strong>सद्‌गुरु-आसनाची थोरवी :</strong></p>
<p>अंतःकरणात आपल्या सद्‌गुरूंबद्दल प्रगाढ आदर, संपूर्ण भक्ती असली पाहिजे; त्याशिवाय हे होणार नाही. तो प्रेमभक्तीचा धागा अंत ःकरणात असल्यामुळेच श्रीगुरुमहाराजांनी ते आसन परत स्वीकारले होते आणि त्यावर ते प्रेमाने बसले होते. एवढेच नव्हे तर, त्या दिवशी साधना झाल्यावर त्यांनी ते आसन मामांना अत्यंत प्रेमाने परत दिले; आणि देताना त्यांना कडकडून मिठी मारली. अत्यंत प्रसन्नतेने ते म्हणाले, ‘‘श्रीपादराव; या आसनावर बसून आम्हांलाही आज दिव्य-आनंद मिळाला !’’ त्या आसनाला अशा प्रेमसंकेताने केवढी थोरवी प्राप्त झाली !</p>
<p>आपल्या प्रिय शिष्याला स्वेच्छेने आपले आसन किंवा चरणपादुका संकल्पपूर्वक देणे, याचाच अर्थ शिष्याला अधिकार देणे; त्या शिष्याला मान्यता देणे होय ! असाच त्यामागचा संकेत असतो. म्हणून माउली सांगतात तसे ते आसन** ‘चोखट’** म्हणजे अत्यंत शुद्ध आणि पवित्रच मानले पाहिजे. आपणही श्रीसद्‌गुरूंच्या आसनाच्या बाबतीत तसेच दक्षतेने राहिले पाहिजे. त्यांच्या आसनाला अत्यंत पावित्र्याने, मानाने, आदराने वागविले पाहिजे.</p>
<p><strong>जीर्ण आसनाची व्यवस्था :</strong></p>
<p>-आता, काही मंडळींच्या मनात अशी शंका येईल की; ‘‘कालांतराने आपले बैठकीचे आसन जर जीर्ण झाले तर त्याचे काय करावे ?’’ तर त्यासाठी देखील शास्त्रांनी निर्दे श दिलेले आहेत. आसनाच्या वरचे धूतवस्त्र किंवा पंचा जीर्ण झाला, जुना झाला की बदलावा. आधीच्या जीर्ण झालेल्या पंचाचे विसर्जन करावे. समजा विसर्जन करण्यासाठी योग्य असा शुद्ध, स्वच्छ जलाशय मिळाला नाही तर ते जीर्ण वस्त्र अग्नीत अर्पण करावे, जाळावे; पण ते दुसऱ्या कोणत्याही कारणासाठी वापरू नये. हे एक जुने फडके आहे असे समजून भांडी पुसण्यासाठी किंवा घरातल्या अन्य कामांसाठी त्याचा वापर होऊ नये. आपल्या बऱ्याच गृहकृत्यदक्ष भगिनींना अशा प्रकारचा मोह असतो, म्हणून हे मुद्दाम स्पष्ट केले.</p>
<p>तसेच लोकरीचे आसन किंवा घोंगडी जर जीर्ण झाली तर ते आसनही बदलून घ्यावे. काल आसनावरचा पंचा रोज धुण्याबद्दल सांगितले होते. त्याचप्रमाणे ‘खालची घोंगडी किंवा लोकरीचे आसनही रोजच्या रोज धुण्याची गरज आहे काय ?’ असा प्रश्र्नही काही लोकांना पडतो. त्यासाठी, ‘ते रोजच्या रोज धुऊ नये’ असा शास्त्रांनी निर्देश दिलेला आहे. मात्र रोजच्या बैठकीनंतर ते न चुकता झटकून ठेवीत जावे आणि पुढच्या वेळी बसतानाही परत झटकूनच वापरायला घ्यावे. ते लोकरीचे, घोंगडीचे आसन हवेत झटकले की शुद्ध होते.</p>
<p><strong>झटकण्याचे आणखी एक कारण :</strong></p>
<p>एकदा एक अजब प्रसंग घडला. माउलीत प.पू.श्री.मामांकडे एक साधक आले. प.पू.श्री.मामा त्या वेळी साधनेला बसले होते; म्हणून त्यांच्या समोर हे साधकही आपले आसन घालून साधनेला बसले. ते आपल्या आसनावर डोळे मिटून बसणार; एवढ्यात प.पू.श्री.मामांनी अचानक डोळे उघडले आणि त्या साधकांना त्यांच्या आसनावरून ताबडतोब उठायला सांगितले. त्यांना काय झाले हे समजेना; पण ते साधना सोडून आसनावरून उठल्यावर प.पू.श्री.मामा त्यांना म्हणाले, ‘‘अरे भल्या गृहस्था; रोज आपले आसन गुंडाळून ठेवण्याआधी झटकून ठेवीत जा आणि परत साधनेला बसण्यापूर्वी ते झटकून मगच घालीत जा ! आता उचल बघू तुझे हे आसन; त्याच्या आत काय आहे ते बघ !’’</p>
<p>आणि खरेच; त्यांनी आपल्या आसनाची घोंगडीची घडी मोडून बघितली तर आत एक भला मोठा विंचू होता !</p>
<p>आसनामध्ये किडे शिरू नयेत, पाली, झुरळे असे काही राहू नये, उंदीर शिरू नयेत म्हणून आपली साधना झाल्यावर रोजच्या रोज आपले आसन नीट झटकावे आणि व्यवस्थित गुंडाळून योग्य सुरक्षित ठिकाणी ठेवावे. तसेच ते पुन्हा साधनेसाठी घेण्याच्या आधी परत झटकावे; ते व्यवस्थित आहे की नाही हे बघावे; आणि मगच त्यावर बसावे. अशी त्या आसनाचीही काळजी घेतली पाहिजे, त्याचे पावित्र्य देखील राखले पाहिजे. म्हणूनही माउलींनी येथे <strong>‘चोखट’</strong> हा शब्द घातलेला आहे; <strong>‘वरी चोखट मृगसेवडी ।’</strong>.</p>
<p><strong>आसन मऊ असावे :</strong></p>
<p>पुढच्याच ओवीत श्री माउलींनी आणखी एक सांकेतिक शब्द घातलेला आहे. ते म्हणतात, <strong>‘सकोमळ सरिसे ।’</strong>. येथे त्यांनी जरी दर्भांना उद्देशून <strong>‘सकोमळ’</strong> हा शब्द योजलेला आहे तरी त्यातून माउलींना आणखीही एक संकेत साधकांना द्यायचा आहे. तो असा की; आपण ज्या आसनावर बसतो ते आसन गरजेपेक्षा अधिक मऊ नसावे, त्याचप्रमाणे ते अतिकडक देखील नसावे. कारण ते जर फार कडक असेल तर त्यावर बसल्यानंतर आपल्याला वाताचा त्रास होईल; आणि ते जर अतिमऊ असेल तर आपली मांडी त्यात रुतून आपल्याला अवघडायला होईल.</p>
<p>आजकाल काही मंडळींना असे वाटते की फोमचेच चौकोनी आसन करून त्यावर बसावे; तेच सगळ्यांत चांगले असेल. पण ते तसे नसते. उलट तेच सगळ्यांत वाईट असते. कारण त्यावर आपण बसल्याने ते आपल्याच मांडीचा आकार घेते, आपल्या बैठकीचा आकार घेते व तेवढ्या खळग्यात शरीर रुतून बसते. त्यामुळे शरीर जसे सरळ राहायला हवे तसे मुळीच राहू शकत नाही.</p>
<p><strong>पाठीत वाकू नये :</strong></p>
<p>या सगळ्या आसनांच्या प्रपंचामागे मुख्य हेतू असा असतो की, साधनेमध्ये आपला पाठीचा कणा सरळ राहावा. कारण ती अत्यंत महत्त्वाची गोष्ट आहे. शक्तीने जर काही क्रिया करवून घेतल्या तर त्या जशा होतील तशाच होऊ द्याव्यात; पण जोपर्यंत आपल्याला भान असते तोपर्यंत मात्र सरळच बसावे. अर्थातच ताणून बसू नये पण सरळ बसावे. पाठीचा कणा सरळ ठेवावा. कारण शक्ती जेव्हा प्राणांचे प्रवाह ऊर्ध्व करते तेव्हा जर पाठीचा कणा सरळ ठेवला नाही तर ते प्रवाह सुषुम्नेतच शिरतील याची खात्री राहत नाही.</p>
<p>त्या वेळी आपले शरीर जर वेडेवाकडे राहिले तर ते प्राणप्रवाह सुषुम्नेच्या ऐवजी इतर नाड्यांमध्ये सहजतेने शिरतात. याचे उदाहरण द्यायचे झाले तर साधनेमध्ये भ्रामरीचे अनुसंधान करता करता मनाचा लय होतो. पण हा लय होत असताना जर का आपण समोर वाकू लागलो; आणि विशेषतः पाठीत वाकलो; तर मात्र सुषुम्नेमधले प्राणांचे प्रवाह त्वरेने माघारी निघतात आणि ते ‘हिता’ नावाच्या नाडीत शिरतात. तसे झाल्यामुळे त्यांची जी धारणा व्हायला हवी, मनाचा लय झाल्यामुळे जसे ध्यान सुरू व्हायला हवे; तसे न होता साधक निद्रेच्याच आहारी जातो. तो थेट गाढ झोपी जातो. केवळ आपल्याच नीट न बसण्याने साधनप्रक्रियेत कसा अडथळा येतो ते पाहा !</p>
<p><strong>आहार, निद्रा व आसन :</strong></p>
<p>साधकांचा आहार आणि निद्रा यांचाही आसनाशी घनिष्ठ संबंध असतो. म्हणूनच आसनाचे महत्त्व सांगताना सद्‌गुरु श्री गोरक्षनाथ महाराजांनी ’गोरखबानी’मध्ये फारच मार्मिक व सुंदर उपदेश केलेला आहे. ते आपल्या शिष्यांना तळमळीने सांगतात की;</p>
<p><strong>आसण दिढ़ अहार दिढ़ जै न्यंद्रा दिढ़ होई ।</strong></p>
<p><strong>गोरष कहै सुणौ ले पूता मरै न बूढ़ा होई ॥  गो.बा.१२५ ॥</strong></p>
<p>‘‘अरे बाळा ऐकून घे; योग्याला मृत्यू आणि वार्धक्य यांच्यावर जर विजय मिळवायचा असेल तर प्रथम त्याचे आसन दृढ व्हायला हवे. त्यासाठी त्याचा आहार हा त्याने अल्प व सात्त्विकच असा नियमाने, दृढतेने ठेवला पाहिजे आणि निद्रा निग्रहपूर्वक अत्यंत कमी करून तिच्यावर त्याने विजय मिळवला पाहिजे  !’’</p>
<p>यातून त्यांनी अत्यंत महत्त्वाच्या अशा दोन गोष्टी सूक्ष्मपणे, अचूकपणे सांगितलेल्या आहेत. त्या म्हणजे; (१) साधकाचा आहार जर तमोगुणी असेल तर आसनाला तसेच जडत्व येईल. रजोगुणी असेल तर आसन चंचल राहील, स्थिर होणार नाही. पण आहार जर का सत्त्वगुणी व अत्यल्प असेल तर मात्र आसन लवकर स्थिर होऊ शकेल. (२) साधकाला जर ‘आसनसिद्धी’ झाली तर निद्रेवर आपोआपच जय मिळतो. अशा वेळी आसनावरच ‘खरीखुरी विश्रांती’ मिळते व साहजिकच त्याची झोपेची गरज कमी कमी होत जाते.</p>
<p>साधनेत क्रिया होऊन त्यायोगे आपण जर निरनिराळ्या ठिकाणी वाकलो तर निरनिराळे बंध सहज लागतात. मानेमध्ये वाकलो; आपली कंठनाळ आटली, हनुवटी दाटली तर तो जालंधरबंध होतो. मानेत वाकल्याने जर हा बंध झाला तर ते योग्यच आहे. कारण ‘बंध’ याचा अर्थ ‘प्राणांचे कुलूप’ असा आहे. त्याने प्राण सुषुम्नेत घट्ट अडवला जातो. जेथे ज्या प्रकारचा बंध लागेल तेथे प्राण त्या प्रकारे विशिष्ट रीतीने अडवला जातो. असा बंध जर मूलाधाराच्या ठिकाणी लागला तरी सुद्धा काही बिघडत नाही. म्हणून एखादे वेळी कंबरेत जरी वाकले तरी चालते. नाभीच्या ठिकाणीही बंध लागतो.</p>
<p>पण नाभीत वाकता येत नसते; म्हणून तो बंध जर लागला तर पोटच उलटे आत ओढले जाते.</p>
<p>पण समजा या बंधांच्या व्यतिरिक्त इतर वेळी जर आपण पाठीच्या कण्यात वाकलो तर मात्र तसे वाकल्याबरोबर सुषुम्नेत शिरलेले प्राण बाहेर निघू लागतात. बंधांनी सुषुम्नेत प्राण जाण्याची जी क्रिया होते त्याच्या अगदी विरुद्ध अशी ही क्रिया असते. ती केवळ पाठीचा कणा वाकल्यामुळेच होत असते. म्हणून साधनेला बसल्यानंतर जोपर्यंत आपल्याला भान असते तोपर्यंत पाठीत पोक येऊ देऊ नये. ते साधकांच्या अत्यंत अहिताचे असते.</p>
<p><strong>बैठक समतोल हवी :</strong></p>
<p>या सर्व प्रक्रियेत आसनाचा फार मोठा सहभाग असतो. जर आपले आसन समतोल असेल, व्यवस्थित असेल तर पोक निघणार नाही आणि पाठीचा कणा सरळ ठेवून विनासायास बसता येईल. पण हेच जर का आपले आसन उंचसखल असेल; म्हणजे समोरून फुगीर असेल किंवा मध्येच जाड असेल किंवा अत्यंत मऊ असेल; तर त्यात आपण रुतून बसू. अशा स्थितीत निश्र्चितपणे कोठल्याही बेसावध क्षणी पोक येणारच. कारण अशा वेळी शरीर आपले आपणासच समतोल करायला लागते. स्वतःचा भार तोलण्याच्या नादात मग शरीराचाच तोल जातो. त्याचा जो नैसर्गिक समतोल असावा तोच नाहीसा होतो. म्हणूनच माउलींनी <strong>‘सकोमळ’</strong> हा सुंदर शब्द येथे योजलेला आहे. <strong>‘सकोमळ’</strong> म्हणजे ते आसन कोमल तर असावेच; पण ते आवश्यक तेवढेच कोमल असावे; त्यापेक्षा अधिक मऊ नसावे.</p>
<p>ते कितपत कोमल असावे ? तर साधारणपणे एक तासभर त्यावर बसून देखील आपल्या पायांना रग लागणार नाही, तसेच शरीराचा समतोलही बिघडणार नाही इतपतच ते कोमल असावे. घट्ट, टणक आसनावर तर मुळीच बसू नये. कारण आपण जर कडक आसनावर बसलो, टणक आसनावर बसलो तर पायांना रग ही लागेलच लागेल.</p>
<p>काल थोडक्यात सांगितले होते की, आपले शरीर योगाला अनुकूल असावे लागते. योगशास्त्राने प्रत्येक अवयवांची विशिष्ट प्रमाणे सांगितलेली आहेत. शरीर जर त्या आदर्श प्रमाणात असेल तर मग कसेही आणि कोठेही बसले तरी ते उत्तमरितीने बसू शकते. श्री माउलींनी त्याचाच उल्लेख पुढच्या ओवीत केलेला आहे. ते म्हणतात की;</p>
<p><strong>म्हणोनि तैसें न करावें । समभाव धरावें ।</strong></p>
<p><strong>हें बहु असो होआवें । आसन ऐसें ॥  ज्ञाने.६.११.१८५ ॥</strong></p>
<p>येथे ‘तैसें’ म्हणजे ‘आपल्या शरीराच्या नैसर्गिक समतोल बैठकीला जे काही प्रतिकूल असेल ते;’ साधकाने करू नये.</p>
<p><strong>समभावाचे रहस्य :</strong></p>
<p>मग काय करावे ? तर तेही श्री माउली येथे थोडक्यात सांगतात की; <strong>‘समभाव धरावें ।’</strong>. माउली येथे <strong>‘समभाव’</strong> हा अदभुत शब्द मुद्दाम घालतात. आपल्याला माहीत आहेच की श्रीभगवंत, श्रीपांडुरंग जे विटेवर उभे आहेत; त्यांच्या त्या रूपाला संतांनी ‘समचरण रूप’ असेच म्हटलेले आहे. त्यांचा त्यांना ‘समचरण’ म्हणण्यामागे आणखीही एक उद्देश आहे. श्रीभगवंतांचे शरीर योगशास्त्रानुसार पूर्णपणे अचूक प्रमाणांचे आणि योग्य आकाराचे असेच असते. त्या शरीरात कोणतेही दोष नसतात. आपल्याकडे जी अवतार-संकल्पना आहे, त्यात काही गोष्टी शास्त्रांनी अगदी स्पष्टपणेच सांगितलेल्या आहेत. त्यातलाच एक नियम असा आहे की, श्रीभगवंतांचे जे अवतार असतात ते सगळे अगदी निर्दोष असे असतात. त्यांच्यात कोणत्याही दृष्टीने दोष असत नाहीत.</p>
<p>आपल्याकडे जरी श्री गौतम बुद्धांना अवतार म्हटले जाते तरी आमचे वारकरी-पंथाचे संत मात्र त्यांना अवतार मानीत नाहीत. यालाही एक मोठे प्रमाण आहे, आधार आहे. गौतम बुद्धांचा आनंद नावाचा जो शिष्य होता त्याने त्यांचे चरित्र लिहिलेले आहे. त्यात त्याने असे म्हटले आहे की, गौतम बुद्धांच्या ठिकाणी सोळा दोष होते. त्यांचे शरीर योगासाठी पूर्णपणे अनुकूल नव्हते. ते योगाच्या दृष्टीने प्रमाणबद्ध नव्हते. त्यांना भूक आवरत नसे; तसेच त्यांच्या तळपायाला कुरूप झालेले होते; इत्यादी सोळा प्रकारचे दोष त्याने सांगितलेले आहेत. म्हणून आपल्या संतांच्या संकल्पनेप्रमाणे गौतमांना श्रीभगवंतांचा अवतार मानत नाहीत. मग, संतांनी नववा अवतार कोणाला म्हटलेले आहे; त्यांच्या दृष्टीने ‘बुद्ध अवतार’ कोणता आहे ? असा प्रश्र्न मनात येईल. तर, संतांनी एकमुखाने भगवान श्रीपांडुरंगांनाच ‘बुद्ध-अवतार’ म्हटलेले आहे. ते यासाठी देखील म्हटले आहे की; ते समचरण आहेत, त्यांचे शरीर योगाच्या दृष्टीने अगदी अचूक व प्रमाणबद्ध असेच आहे; ‘दशताल’ आहे.</p>
<p><strong>समचरण असावे :</strong></p>
<p>शरीरशास्त्राचा, सामुद्रिकाचा असा एक नियम आहे की, साधारणतः कोणत्याही माणसाचे दोन्ही पाय लांबीला अगदी एकसारखे नसतात; किंचित्‌ कमी-जास्त असतात. अगदी दोराभर का होईना; पण त्यांत फरक असतोच. ज्या महामानवांचे दोन्ही पाय अगदी अचूक एकाच आकाराचे, एकाच लांबीचे असतात; एकाच पद्धतीचे, अगदी जुळे वाटावेत असे असतात; त्यांनाच ‘समचरण’ असे म्हणतात.</p>
<p>जे कोणी महात्मे असे समचरण असतात तेच व्यवस्थित आसनमांडी घालून समतोल होऊन, समभावाने सहज, विनासायास बसू शकतात. असे समभावाने बसणे साधनेसाठी अत्यावश्यक असते. ते जर साधले गेले तरच प्राणांचे प्रवाह निर्धो कपणे, विनाअडथळा सुषुम्नेत प्रवेशू शकतात. एरवी तसे होण्यासाठी ‘आसनसिद्धी’ साधायला हवी; किंवा त्यासाठी ‘समभाव प्राप्ती’ व्हायला हवी. त्यांचे व्यवच्छेदक लक्षणही ‘आसनावर प्रदीर्घ काळ नीट बसता येणे’ हेच असते.</p>
<p><strong>आसनसिद्धीची कथा :</strong></p>
<p>मागे, बऱ्याच वर्षांपूर्वी माझ्या वाचनात एक चरित्र आले होते. श्री.योगेश्वरानंद परमहंस नावाचे एक फार थोर योगी हिमालयाच्या परिसरात होऊन गेले. ते त्यांच्या योगनैपुण्याबद्दल अतिशय विख्यात होते व त्यांनी ‘हिमालय का योगी’ या नावाचे आत्मचरित्रही लिहिलेले आहे. ते योगातले हिमालयच समजले जायचे, योगात अत्यंत निष्णात समजले जायचे. त्यांच्या बाबतीत अशीही श्रद्धा प्रचलित होती की त्यांना ‘आसनसिद्धी’ आहे. ते एकाच आसनात सलग चार तास बसू शकत आणि तेही पायाला रग न लागू देता.</p>
<p>त्याच काळातले हिमालयातले आणखी सुविख्यात असे जे दुसरे योगी होते ते म्हणजे ऋषिकेशचे स्वामी शिवानंद सरस्वती; ज्यांचा तेथे मोठा भव्य असा शिवानंद-आश्रम आहे. एकदा हे योगेश्वरानंद महाराज, स्वामी शिवानंदांना भेटायला गेले होते. त्यांचे बोलणे चाललेले असताना त्यांना स्वामी शिवानंदांनी विचारले की; ‘‘आपल्याला आसनसिद्धी आहे असे कळले !’’ तेव्हा ते म्हणाले, ‘‘होय; मी एका आसनात स्थिर बसू शकतो  !’’ आणि त्यांनी तसे बसूनही दाखविले. ते पाहून स्वामी शिवानंदांना अत्यंत आश्र्चर्य वाटले. ते नवलाने म्हणाले की, ‘‘मी आयुष्यात कितीतरी योगी पाहिले आहेत; पण आपण एकच असे आहात की जे चार तास एकाच आसनात स्थिर बसू शकतात. अहो आश्र्चर्य ! खरोखरच आपण धन्य आहात !’’</p>
<p>आता यावरून कल्पना करा की, त्यांनी जर आपल्या श्रीगुरुमहाराजांना किंवा प.पू.श्री.मामांना किमान सोळा सोळा तास एकाच आसनात सहजतेने बसताना बघितले असते तर त्यांची काय स्थिती झाली असती ?</p>
<p><strong>सामुद्रिक-लक्षण परीक्षा :</strong></p>
<p>जेव्हा आपले श्रीगुरुमहाराज प.प.श्री.थोरल्या महाराजांच्या दर्शनाला प्रथमच गेले, तेव्हा त्यांनी प.प.श्रीस्वामी महाराजांना साष्टांग नमस्कार घातला. त्यांचे शरीर लवचिक व प्रमाणबद्ध आहे, हे त्याच क्षणी थोरल्या महाराजांनी जाणले व ते म्हणाले, ‘‘वामन; तुझे शरीर योगासाठी अगदी योग्य आहे. तू चांगला योगी होशील !’’ त्यांनी सामुद्रिक लक्षणांवरून एका क्षणातच ते ताडले होते.</p>
<p>श्रीरामकृष्ण परमहंसांच्या चरित्रात सुद्धा अशा आख्यायिका आलेल्या आहेत. त्यांच्याकडे अनेक तरुण भक्त यायचे. त्यांच्यातही विशेषेकरून काही असे शिष्य होते की ज्यांना पुढे श्री  ठाकूरांचे ‘लीला-सहचर’ म्हटले जाऊ लागले. ते शिष्य जेव्हा भेटायला यायचे तेव्हा त्यांचा काही वेळा दक्षिणेश्र्वरलाच मुक्काम असायचा. अशा वेळी रात्री ते झोपले की, श्रीरामकृष्ण परमहंस त्यांच्या शरीराचे वेगवेगळ्या प्रकारे शास्त्रोक्त परीक्षण करीत असत. शिवाय त्यांचा श्र्वास कसा चालतो ? हेही बघत असत. त्यांच्या शरीरावरील विविध लक्षणे जाणून त्यावरूनच ते ‘हा शिष्य योगाला योग्य आहे की नाही,’ हे ठरवीत असत.</p>
<p>आपल्या सामुद्रिकशास्त्रात ‘बत्तीस लक्षणी पुरुष’ अशी एक संज्ञा आहे. शास्त्राने जी अत्यंत शुभ अशी बत्तीस लक्षणे सांगितलेली आहेत ती सगळीच्या सगळी ज्याच्या ठिकाणी दिसतील, त्यालाच ‘बत्तीस लक्षणी पुरुष’ असे म्हणतात. असा साधक योगासाठी पूर्ण अधिकारी असा महापुरुष असतो.</p>
<p><strong>’समभावा’चा अर्थ :</strong></p>
<p>त्याही लक्षणांचा जर सूक्ष्म अभ्यास केला तर असे दिसून येईल की, महात्म्यांच्या ठिकाणी त्या बत्तीस लक्षणांपैकी किमान निम्मी लक्षणे तरी असायलाच हवीत. ज्याच्या ठिकाणी अशी किमान लक्षणे दिसतात तो जन्मजात योगी असतो.</p>
<p>म्हणूनच श्रीभगवंतांनाही ‘समचरण’ म्हटले जाते. जे असे समचरण असतात किंवा नसतात; त्यांना ज्या भावात, ज्या आसनात सहजतेने दीर्घकाळ बसता येईल त्या पद्धतीलाच ‘समभाव’ असे म्हटले जाते.</p>
<p>श्री माउली सांगतात; <strong>‘म्हणोनि तैसें न करावें । (ज्ञाने.६.११.१८५)’</strong>. साधकांनी याबाबत प्रयत्न तरी केला पाहिजे. आपले शरीर योगानुसार योग्य जरी नसले, ते कमी जास्त प्रमाणात असले तरी देखील आपण समभावात बसण्याची सवय ही केलीच पाहिजे.</p>
<p>ती सवय होण्यासाठी ज्या गोष्टी आवश्यक असतात त्यांतली पहिली गोष्ट म्हणजे आपण ज्या आसनावर साधनेसाठी बसतो ते आसन समतल असावे. ते जर समतल नसेल; त्यात उंचवटे, सखोलता असेल तर त्या आसनाचा विपरीत परिणाम होऊन शरीर डोलेल किंवा शरीराला पोक येईल आणि शक्ती ज्या मन-प्राण-लयांच्या प्रक्रिया करवून घेते त्या प्रक्रियांनाच विरोध होईल. पण तेच जर का आसन समतल असेल आणि आपण त्या आसनाचे पावित्र्यही राखत असू, तर तेच आसन पुढे आपले ‘सिद्धासन’ होईल.</p>
<p><strong>प्रथम आसनसिद्धी :</strong></p>
<p>तंत्रशास्त्रांमध्ये असा निर्देश आहे की, तंत्रसाधना जर सिद्ध व्हायची असेल तर त्यासाठी आधी आसन सिद्ध झालेच पाहिजे. हा तंत्रशास्त्राचा पहिला अनिवार्य नियम असून त्यासाठी त्यांनी नाना प्रकारची आसने, मुद्रा आणि विविध प्रयोग सांगितलेले आहेत.</p>
<p>या तंत्रशास्त्र-उपासकांमध्ये तिबेटच्या साधकांचाही एक प्रभाग आहे. त्यांनाच आपण ‘लामा’ असेही म्हणतो. या लामांना त्यांचे गुरु सर्वप्रथम जर काही शिकवीत असतील तर ते म्हणजे कडाक्याच्या थंडीत उघड्या खडकावर तास अन्‌ तास बसायला ! मांडी न हालवता कुणी जर किमान चार तास तसे स्थिर बसू शकला तरच ते त्याचा शिष्य म्हणून स्वीकार करतात. कारण असे जर कोणी बसू शकले तर त्याची शरीरसंपत्ती योगाला अनुकूल असल्याची परीक्षाच त्यातून अनायासे होऊन जाते. त्याची इतर कोठलीच परीक्षा घेण्याची आवश्यकता मग उरत नाही.</p>
<p>तंत्रशास्त्रामध्ये आसनांचे, आसन तयार करण्याचे नाना गूढ प्रकारही सांगितलेले आहेत. जसे ‘पंचमुंडी’ आसन, ‘नवमुंडी’ आसन, ‘एकमुंडी’ आसन वगैरे. ते तयार करण्याचे शास्त्रोक्त विधीही सांगितलेले आहेत. ‘पंचमुंडी आसन’ वंगदेशीय साधकांच्या अधिक परिचयाचे आहे. त्याचप्रमाणे ‘त्रिमुंडी’, ‘एकमुंडी’ वगैरे आसनांचेही तंत्रात उल्लेख येतात. श्रीरामकृष्ण परमहंस, साधक कमलाकान्त, साधक रामप्रसाद वगैरे महात्म्यांनी ‘पंचमुंडी’ आसनांवर साधना करूनच सिद्धी मिळविल्या होत्या हे तंत्रसाधकांमध्ये प्रसिद्ध आहे.</p>
<p>पंचमुंडी आसनाला ‘सदाशिवरूप’ आसन म्हणतात; तर नवमुंडी आसनाला ‘परमशिवरूप’ म्हटले जाते. पंचमुंडी आसनाने साधक विश्वोत्तीर्ण होतो पण तो कारणसत्तेच्या पलीकडे जाऊ शकत नाही. नवमुंडी आसनाने मात्र महाकारणसत्तेच्याही पलीकडे साधक जाऊ शकतो. शास्त्रांनी असे सांगितलेले आहे की, जर ‘नवमुंडी’ आसन सिद्ध झालेले असेल तर त्या आसनावर बसताक्षणीच नवख्या साधकाच्या कुंडलिनीचेही उत्थापन होते.</p>
<p>त्याचप्रमाणे जर पंचमुंडी आसन सिद्ध झालेले असेल आणि त्यावर बसून जर कोणी विशिष्ट मंत्राचा जप करीत असेल तर त्याला तत्काल त्या मंत्राची सिद्धी लाभते. जे एकमुंडी आसन सांगितलेले आहे त्यावर बसून एखाद्या साधकाने मनात काही संकल्प जरी केला तरी तो संकल्प तत्काल सिद्धीला जातो. असे या ‘सिद्ध’ झालेल्या आसनांचे अदभुत फल तंत्रशास्त्रात सांगितले जाते. हे सगळे माहात्म्य त्या आसनांचेच असते आणि त्यासाठीच ती ती आसने विशिष्ट पद्धतीने रचण्यास, सिद्ध करण्यास सांगितलेले असते. त्यांचेही एक तंत्र असते. मात्र अशी आसने तयार करणे हे अत्यंत दुर्घट आणि कठीण कार्य समजले जाते.</p>
<p><strong>तंत्रोक्त आसनांचा प्रभाव :</strong></p>
<p>तंत्रशास्त्रांच्या संदर्भात ज्यांचे काही वाचन झालेले असेल त्यांच्याच हे नीटपणे लक्षात येईल. वाराणसीला पंडित गोपीनाथ कविराज नावाचे एक फार मोठे व्यासंगी असे विद्वान होऊन गेले. ते उत्तम तंत्रशास्त्रज्ञ असून त्यांनी या विषयावर काही ग्रंथही लिहिलेले आहेत. त्यांचे सद्‌गुरु, जे स्वामी श्री.विशुद्धानंद परमहंस म्हणून होते, त्यांनाही या तांत्रिक पद्धतींची फार चांगली माहिती होती. त्यांनी त्यांच्या काशीमधल्या आश्रमात असेच ‘सिद्ध नवमुंडी आसन’ तयार केलेले होते. ते आसन तयार करण्यासाठी त्यांना फार कष्ट पडले; तरीही त्यांनी चिकाटीने ते सिद्ध केले. कोणाही सामान्य मनुष्याला त्या आसनावर कधीच बसू देत नाहीत. पण जे उन्नत साधक असतात त्यांना मात्र परवानगी देतात. तेथे असा अनुभव येतो की, त्या आसनपीठाच्या जवळ गेल्याबरोबर शक्तीचा तीव्र आविर्भाव जाणवतो. तेथे बसल्यावर तर शक्तीच्या क्रिया तीव्रतेने होऊ लागतात; त्याही अगदी त्या आसनावर बसल्या बसल्याच ! हा त्या आसनाच्या सिद्धीचाच परिणाम आहे.</p>
<p>एवढेच काय, दक्षिणेश्र्वरला; जेथे श्रीरामकृष्ण परमहंसांनी भैरवीबरोबर तंत्रसाधना केली होती तेथे; त्यांनी त्यांच्या साधनाकाळात एक पंचमुंडी आसन तयार केले होते. अजूनही तेथे एका बेलाच्या झाडाखाली त्या पंचमुंडी आसनाचे पीठ दाखवितात. पण कोणालाही तेथे जाऊ देत नाहीत, बसू देत नाहीत. उत्तर प्रदेशातील एक दोन आश्रमांमध्ये एकमुंडी आसनही बघायला मिळते. आता हे सारे एवढे मोठे सिद्ध महात्मे असून देखील हा सगळा खटाटोप ते कशासाठी करीत होते ? तर त्यांचा त्यामागचा हेतू हा त्या त्या आसनांचे फळ त्यांच्या शिष्यपरिवारालाही मिळावे असाच होता.</p>
<p><strong>कृपायोगाचे अद्‌भुत वैशिष्ट्य :</strong></p>
<p>आपल्या अभ्यासयोगाचे, कृपायोगाचे हे खास वैशिष्ट्यच आहे की यात सगळे आपोआप घडत असते. आपण आपल्या आसनावर नियमितपणे बसून साधना करत गेलो तर कालांतराने आपले ते आसन देखील ‘सिद्धासन’ होते. त्याच आसनावर मग नवमुंडी आसनाचे फळ मिळते, पंचमुंडी आसनाचे फळ मिळते आणि एकमुंडी आसनाचेही फळ मिळते. त्यासाठी वेगळा काही खटाटोप करण्याची गरजच साधकाला उरत नाही. पण तशा अनुभवाकरिता श्री माउलींनी जे नियम येथे थोडक्यात सांगितलेले आहेत ते आपण लक्षात ठेवून त्याप्रमाणे आपले आचरणही ठेवले पाहिजे.</p>
<p>श्री माउली सांगतात की;</p>
<p><strong>म्हणोनि तैसें न करावें । समभाव धरावें ।</strong></p>
<p><strong>हें बहु असो होआवें । आसन ऐसें ॥  ज्ञाने.६.११.१८५ ॥</strong></p>
<p>आपण यापूर्वी बघितले आहेच की, आसनांमध्ये दोन भाग असतात. आपण ज्यावर बसतो त्याला आसन म्हणतात; आणि ज्या पद्धतीने बसतो त्यालाही आसनच म्हणतात. त्यांच्यामधला भेद अचूकपणे दाखविण्यासाठी बसण्याच्या पद्धतीच्या आसनाला माउलींनी <strong>‘मुद्रा’</strong> असा शब्द योजलेला आहे.</p>
<p>नाथसंप्रदायात तसेच दत्तसंप्रदायात ‘ज्या पद्धतीने बसले जाते’ त्या आसनाला ‘मुद्रा’ असे म्हणण्याचा संकेत आहे; आणि ज्या आसनावर साधक बसतो त्याला ‘मुद्रास्थली’ असे म्हणण्याची पद्धत आहे. म्हणून जेथे जेथे नाथसंप्रदायाची स्थाने आहेत त्या त्या ठिकाणी असे सांगतात की, ही ‘नाथांची बैठक’ आहे किंवा ‘नाथांची गादी’ आहे, किंवा ‘नाथांची स्थळी’ आहे. याचाच अर्थ ते त्यांचे ‘आसन’ आहे.</p>
<p><strong>आसन स्थिर असावे :</strong></p>
<p>आपण ज्यावर बसतो ते आसन देखील स्थिरच असावे असा संकेत आहे. कारण ते आसन रचण्यामागचा हेतू असाच असतो की त्यावर बसल्यावर साधकाला स्थिर राहता यावे, त्याचे धैर्य टिकून राहावे.</p>
<p>पूर्वी घरची जमीन गोमयाने सारवण्याची प्रथा असे. त्या काळी घरातल्या जमिनी मातीच्या असायच्या आणि त्या सारवलेल्याही असायच्या. त्याचा एक फायदा असा होत असे की, त्या जमिनीला ऊब असायची आणि जर त्यावर शास्त्रोक्त पद्धतीने आसन रचले; खाली दर्भ, वर मृगाजिन आणि त्यावर धूत वस्त्र; आणि त्यावर बसले तर साधकाला कितीही क्रिया झाल्या तरी ते आसन काही हालत नसे. ते जमिनीला घट्ट धरूनच असायचे.</p>
<p>पण हेच आता आपण जेव्हा प्लॅस्टिक, सिरॅमिक, पीव्हीसी टाईल्स लावलेल्या जमिनीवर किंवा गुळगुळीत टाईल्सच्या जमिनीवर आपले आसन घालून बसतो तेव्हा आपल्या क्रियांबरोबरच आपल्या आसनाला देखील ‘क्रिया’ होतात. ते आसनही फिरत, घसरत राहते. बऱ्याच साधकांना असे आढळून येते की, बैठक संपल्यावर आपण आसनासकट फिरलेलो आहोत  ! याचे कारण हेच असते की, ज्या जमिनीवर आपले आसन मांडलेले असते ती जमीन त्यासाठी योग्य नसते. ती गुळगुळीत असता कामा नये. आसन जमिनीला धरून राहिले पाहिजे; घसरून हालायला नको.</p>
<p>त्याचमुळे श्री माउली सांगतात की, <strong>‘म्हणोनि तैसें न करावें । समभाव धरावें ।’</strong>. ‘आसन समभावे धरावे’ असे जे ते म्हणतात, त्यातला एक भाग असाही आहे की ते आसन साधकाच्या शरीराच्या हालचालीने हालणार नाही अशा पद्धतीने मांडले गेले पाहिजे. येथे त्यांनी वरती जी धूतवस्त्राची घडी घालायला सांगितलेली आहे, त्या घडीचाही समभावाशी संबंध आहे. आपण तो संकेत देखील येथे बघायला हवा.</p>
<p><strong>धूतवस्त्र सौख्यदायक :</strong></p>
<p>या धूतवस्त्राचा; म्हणजे जे कापसाचे तयार केलेले व धुतलेले सुती वस्त्र असते त्याचा; एक फार चांगला गुण असतो. जसे जसे आपण सुती वस्त्र धूत जाऊ, ते जितके अधिक धुण्यात येईल, तितकी त्याची वीण दाट होत जाते. सुती वस्त्राचा एक आणखी अंगभूत गुण असा असतो की, (जो इतर वस्त्रांमध्ये नसतो.) सुती वस्त्र उन्हाळ्यात गारवा देते आणि थंडीत ऊब देते. हा त्या वस्त्राचा अत्यंत उपयुक्त असा गुण आहे. पण त्यासाठी ते वस्त्र मात्र रोजचे धुतलेले असावे लागते. तेच वस्त्र जर का मळकट झालेले असेल, त्यावर धूळ बसलेली असेल तर मात्र त्याचा हा गुण नाहीसा होतो. वस्त्र स्वच्छ धुतल्यावर तो गुण परत येतो.</p>
<p>धूतवस्त्राचे आणखी एक वैशिष्ट्य असे असते की, ते आपल्या शरीरातून बाहेर पडणाऱ्या सूक्ष्म वासनायुक्त वायूंना व बाष्पाला शोषून घेते. त्यामुळेच आपण जेव्हा धूतवस्त्रावर साधनेला बसतो तेव्हा ते अत्यंत सौख्यदायक होते असा निर्देश तंत्रशास्त्राने दिलेला आहे.</p>
<p>प्रत्येक प्रकारच्या आसनावर बसले असताना कशा कशाची प्राप्ती होते, हे तंत्रग्रंथांमध्ये विस्ताराने सांगितलेले आहे. त्यानुसार कापसाच्या आसनावर बसले असता ‘सौख्यप्राप्ती’ होते, शरीराला आपोआपच सुख मिळते. याचा अर्थ असा आहे की, आपल्या ज्या प्राणवाहक नाड्या असतात त्या सुती वस्त्रावर बसल्यानंतर सहजतेने मोकळ्या होतात. त्यांच्यात प्राण संचरण्याची प्रक्रिया सुरू होते. प्राण वर येताना, वर खेचले जात असताना त्यामुळे मग कोणत्याही प्रकारचा त्रास साधकांना जाणवत नाही.</p>
<p>पण हेच जर का आपण धूतवस्त्राच्या ऐवजी दुसरे कोणते तरी अशास्त्रीय आसन घेतले तर त्या नाड्यांतून प्राण संचरताना एक प्रकारचा त्रास होतो. प्राण वर येतानाही वासना-विरोध व्हायला लागतो. त्यामुळे आणखी विचित्र क्रिया सुरू होतात. तशा प्रकारच्या क्रिया आसनासाठी सुती, धूतवस्त्र घेतले असता होत नाहीत, हा अनुभवांचा विशेष असा भाग आहे.</p>
<p><strong>प्राण आणि वासना :</strong></p>
<p>विदर्भातले प्रख्यात प्रज्ञाचक्षू सत्पुरुष श्रीसंत गुलाबराव महाराज यांच्या चरित्रात त्यांची एक हृद्य आठवण आलेली आहे. शेवटी शेवटी ते क्षयाच्या तापाने अत्यंत आजारी होते, खूपच क्षीण झालेले होते; आणि पुण्यात त्यांच्यावर वैद्य अण्णासाहेब पटवर्धन यांचे उपचार चालू होते. श्रीमहाराजांनी देह ठेवण्याच्या समयास त्यांचे उत्तराधिकारी श्री.बाबाजी महाराज त्यांच्या जवळ होते. त्यासमयी गुलाबराव महाराजांनी बाबाजी महाराजांना आपल्या जवळ बोलावले आणि क्षीण आवाजात ते त्यांना म्हणाले; ‘‘कान इकडे कर  ! शास्त्रांमध्ये सांगितलेले आहे की, मृत्यूच्या वेळी जेव्हा प्राणांचे उत्क्रमण होते, नाड्यांतून प्राण बाहेर पडतात तेव्हा सहस्र इंगळ्या चावल्यासारख्या वेदना होतात. ते शास्त्रवचन अगदी खरे आहे !’’ असे सांगून त्यांनी मग योगसामर्थ्याने आपला देह ठेवला.</p>
<p>प्राणाचेही एक वैशिष्ट्य असते. प्राण हा प्राणवाहक नाड्यांमध्ये वासनांच्या आधारानेच राहिलेला असतो. तो जितका वासनांमध्ये रुतून बसलेला असेल तितका तो तेथून निघताना अधिक त्रास होतो. त्यामुळे साधनेला बसलेले असताना काही जणांना जोरात क्रिया होतात; तर काहींना तशा होत नाहीत. ज्यांचे प्राण अधिकाधिक रुतून बसलेले असतात त्यांच्या नाड्यांतून ते बाहेर काढताना शक्तीला अधिकाधिक जोर लावावा लागतो; आणि त्यामुळे तेवढ्याच अधिक क्रिया होतात.</p>
<p>याचे कारण सांगताना, प.पू.सद्‌गुरु श्री.मामा एक उदाहरण द्यायचे. समजा; आपल्या कपड्यावर कोठला तरी साधा डाग लागला, मातीचा वगैरे; तर तो नुसता पाण्याने धुऊन निघून जातो. पण तोच डाग जर शाईचा असेल तर तो काढण्यासाठी मात्र अधिक कष्ट करावे लागतात; आणि जर तो ग्रीस किंवा डांबराचा असेल तर मात्र ते वस्त्र फाटते पण डाग काही निघत नाही.</p>
<p>त्याचप्रमाणे ज्या प्रमाणात आपला प्राण मलिन झालेला असेल, जेवढा तो वासनायुक्त असेल, तेवढाच तो शुद्ध होण्यासाठी अधिक कष्ट पडतात. तेवढ्याच त्या साधकाला क्रिया जास्त होतात.</p>
<p><strong>शरीराचा समभाव :</strong></p>
<p>पण अशा साधकांनीही जर सुती कापडाचे आसन वापरायला सुरुवात केली; एकावर एक असे दोन-तीन पंचे घातले; तर त्यांना लक्षात येईल की त्यांच्या क्रियांचा आवेग आपोआपच कमी होत चाललेला आहे. हेच त्या सुती आसनाचे वैशिष्ट्य असते. असा तो क्रियांचा आवेग कमी कमी झाला की आपोआपच ‘समभाव’ येतो. ‘शरीराला समभाव येणे’, याचाच एक अर्थ शरीर स्थिर होणे !</p>
<p>जोपर्यंत शुद्धीच्या क्रिया चालत असतात; शरीराची, प्राणांची, मनाची शुद्धी होत असते; तोपर्यंत शरीर स्थिर राहणारच नाही. शरीर हालेल, डोलेल, नाचेल; नाना प्रकारच्या क्रिया होतील. शिवाय त्या कशा प्रकारच्या होतील, किती प्रमाणात होतील, किती प्रकारच्या होतील याचीही काही गणती नसते.</p>
<p>आपल्या भिलाईच्या केंद्रात एक साधक असे होते. ते बैठकीला बसले रे बसले की त्यांना एकदम आवेशपूर्ण क्रिया सुरू होत. ते मग उठून शड्डू ठोकत आणि समोर दिसेल त्याच्याशी कुस्ती करू लागत. म्हणून त्यांना सगळेजण साधनेसाठी एखाद्या खोलीत एकटेच बसवीत; सामुदायिक साधनेला शेजारी बसू देत नसत. अशा कोणाला काय क्रिया होतील याचा काही नेमच नसतो.</p>
<p>असेच आपले एक डोंबिवलीचे साधक आहेत. ते साधनेला बसले की, जणू काही दांडपट्टा फिरविल्याप्रमाणे आपले दोन्ही हात जोरजोरात फिरवतात आणि पुढे पुढे सरकत जातात. म्हणून ते जर कोठे सामुदायिक साधनेला बसले तर तेथे शेवटी फक्त ते एकटेच उरतात. बाकी सगळे पळून दुसऱ्या खोलीत गेलेले असतात. कारण जो कोणी मध्ये येईल त्याला ते अक्षरशः ‘धुऊन’ काढतात.</p>
<p>जोपर्यंत अशा नाना प्रकारच्या शुद्धींच्या क्रिया चालतात, तोपर्यंत ‘समभाव’ येत नाही. पण त्या शुद्धीच्या क्रिया पूर्ण झाल्या की आपोआपच आसन स्थिर व्हायला लागते. मग साधनेत वेगळाच अनुभव येतो. आपण <strong>‘गुरुर्ब्रह्मा …’</strong> म्हणण्याचाच अवकाश; की सगळ्या नाड्यांमधला चंचल प्राण एकदम एखादे बटन दाबल्यासारखा वर खेचला जातो. मग तो सुषुम्नेत प्रवेश करतो; त्यामुळे शरीर अगदी काष्ठवत्‌ स्थिर होते आणि सगळ्या जाणिवा लोपतात. साधनेला बसून किती वेळ झाला तेही मग साधकाला कळत नाही. त्याला पत्ताच नसतो की किती वेळ निघून गेला ते ! अशी स्थिती पुढे पुढे आपोआपच येते.</p>
<p>पण जोपर्यंत शुद्धीच्या प्रक्रिया चालू असतात तोपर्यंत असा अनुभव पूर्णपणे येत नाही. आपला प्राण ज्या प्रमाणात शुद्ध होत जाईल त्याच प्रमाणात मन स्थिर होईल आणि त्याच प्रमाणात शरीरही स्थिर होत जाईल असा योगशास्त्राचा नियमच आहे.</p>
<p><strong>सिद्धयोग्याची परीक्षा :</strong></p>
<p>एखादा योगी हा ‘योगसिद्ध’ आहे की नाही ? हे त्याच्या स्थिर आसनावरून जाणावे, त्याच्या साधनेच्या स्थिरतेवरून जाणावे. मात्र आपण सगळेच साधक असल्यामुळे आणि आपली शुद्धीची प्रक्रिया अजूनही सुरू असल्यामुळे; आपण जे जन्मोजन्मींचे वासनासंस्कारांचे गाठोडे आणलेले आहे ते धुण्याचे काम सुरू असल्यामुळे; आपण आत्ताच तशा स्थिरतेची अपेक्षा ठेवणे योग्य नाही. आपण फक्त त्या दिशेने वाटचाल करीत आहोत. जे आवश्यक असेल ते सगळे भगवती शक्ती अभ्यासयोगात करवून घेतच असते. तरीही आपण काही बाह्य प्रयत्नांचा आधार तिला दिला तर तेच कार्य आणखी लवकर, सुलभतेने होऊ शकते.</p>
<p>श्री माउलींनी सहाव्या अध्यायात म्हटलेलेच आहे की, साधनेला सुरुवात झाल्यावर ती भगवती आपल्या सगळ्या आधि-व्याधी देखील उपसून बाहेर काढते;</p>
<p><strong>व्याधीतें दावी । सवेंचि हारवी ।</strong></p>
<p><strong>आप पृथ्वी कालवी । एकवट ॥  ज्ञाने.६.१४.२२० ॥</strong></p>
<p>ही मार्मिक ओवी माउलींनी तेथे मुद्दामच घातलेली आहे. साधकांना कधी कधी आपल्याला काही व्याधी झालेल्या आहेत असा भास व्हायला लागतो. मात्र त्यासाठी साधना हाच उत्तम उपाय असतो. ती व्याधी साधनेनेच शमते. प.पू.श्री.मामा सांगायचे की; ‘‘अशा वेळी त्याला बाहेरून विशिष्ट औषधांचीही जोड दिली तर ती व्याधी आणखी लवकर शमते !’’</p>
<p>अशीच ती भगवती आतून शुद्धीची प्रक्रिया करत असते; तिचे ते काम अव्याहत सुरूच असते; पण ते लवकर होण्यासाठी तिला मदत व्हावी म्हणून काही शास्त्र-निर्देशही साधकांनी पाळलेच पाहिजेत.</p>
<p>श्री माउली त्यातलाच हा एक नियम सांगतात की, <strong>‘समभाव धरावें  ।’</strong>. याप्रमाणे आसन समभावे कसे धरावे ? कसे रचावे ? कसे असावे ? त्यावर बसताना काय दक्षता घ्यावी ? हे जर आपण नीट समजून घेतले तर ते भगवतीच्या वासनाशुद्धीकरण कार्याला उपयोगी पडते.</p>
<p><strong>साधकांचा अधिकारभेद :</strong></p>
<p>आपल्या पूर्वसंस्कारांनुसार आपले जे जन्मजात स्वभाव-भेद पडलेले असतात, त्यांनाच आपले ‘अधिकारभेद’ असे म्हणतात. आपल्यात काही मंद अधिकारी आहेत, काही मध्यम अधिकारी आहेत तर काही उत्तम अधिकारीही आहेत. त्यांची अधिकारांनुसार पारमार्थिक स्थिती कशी असते हे समजावून सांगण्यासाठी प.पू.श्री.मामा एक उदाहरण देत. जो उत्तम अधिकारी असेल तो कापरासारखा असतो. जसा कापूर काडी लावल्याबरोबर एकदम पूर्णपणे जळून जातो, तसे उत्तम अधिकाऱ्याच्या कानांवर गुरुवाक्य पडले, त्याला अनुग्रह झाला, दीक्षा झाली की त्या क्षणीच तो ब्रह्मस्थितीला प्राप्त होतो. पण असे उत्तम अधिकारी साधक अत्यंत विरळे असतात. लक्षावधी साधकांमध्ये एखादाच ‘उत्तम अधिकारी’ असतो.</p>
<p>त्यानंतरचा मध्यम अधिकारी हा गोवरीसारखा असतो. त्याला अनुग्रहानंतर नियमितपणे साधनेला बसावे लागते. साधनेत आतून हळूहळू योगाग्नी प्रज्वलित होत जातो. जसे गोवरी नुसतीच पेटवून भागत नाही तर तिला वाराही घालावा लागतो; मग धूर बाहेर पडत जाऊन हळूहळू अग्नी प्रज्वलित होत जातो; त्याचप्रमाणे मध्यम अधिकाऱ्याच्या ठिकाणी शक्तीचा विकास हळूहळू व्हायला लागतो. मग तिचा अनुभव येऊ लागतो. जसा सुरुवातीला गोवरीतून धूर निघत जातो, तसा प्रथम साधकांच्या क्रियांचा आवेग बाहेर पडतो. त्या क्रियांच्या रूपाने अशुद्धी बाहेर पडते आणि मगच तेथे योगाग्नी प्रकटलेला दिसतो. असा क्रमाक्रमाने शुद्ध होत, कालांतराने तो मध्यम अधिकारी साधकही ‘स्थिर’ होतो.</p>
<p>आता मंद अधिकाऱ्याची स्थिती कशी असते ? याबद्दल प.पू.श्री.मामा सांगायचे की, तो एखाद्या शेणाच्या पो सारखा असतो. पोवाला कितीही जळत्या काड्या लावा; तो काही केल्या पेटत नाही. आधी त्या शेणाच्या पोवाची वाळून खणखणीत गोवरी व्हावी लागते; मगच पुढे त्याच्या पेटण्याची प्रक्रिया सुरू होऊ शकते. युगमानाने, दुर्दैवाने साधकांमध्ये अशा मंद अधिकाऱ्यांचेच प्रमाण अधिक असते असा शास्त्रांचा निर्देश आहे. प्रत्यक्ष अनुभवही तसाच येतो. म्हणून आपणही स्वतःला मंद अधिकाऱ्यांच्याच श्रेणीत घालावे हे बरे !</p>
<p>जर शंभर साधक निवडून घेतले तर त्यांच्यापैकी फक्त पाच साधकच मध्यम अधिकारी असतात. हे जास्तीत जास्त प्रमाण असते. उरलेले पंचाण्णव टक्के साधक मंद अधिकारीच असतात. आपली श्रेणी ती असेल अथवा नसेलही; पण आपण मात्र स्वतःला मंद अधिकारीच समजणे हिताचे.</p>
<p><strong>कृपाबीज अविनाशी :</strong></p>
<p>साधारणतः आपली चूक अशी होते की, आपण स्वतःला परमार्थाचा उत्तम अधिकारीच समजत असतो. त्यामुळे एक दिवस साधना केल्याबरोबर आपल्याला वाटू लागते की, ‘मला अजूनही सिद्धावस्था का प्राप्त झाली नाही  ?’ पण असे कधी होत नसते. आपल्याला परमार्थात क्रमाक्रमानेच पुढे जावे लागते.</p>
<p>मंद अधिकारी जसा जसा नियमाने बैठकीला बसत जाईल तसे तसे कालांतराने हळूहळू त्याच्या ठिकाणी शक्तीचे प्राकट्य होत जाते. असा काही काळ गेल्यावर मग कोठे ती शक्ती विकास पावू लागते; आणि ती अशी विकसित झाल्यानंतरच पुढच्या शुद्धीच्या क्रिया सुरू होतात. ती शुद्धी पूर्णतः झाली की मगच पुढची स्थैर्याची स्थिती येते.</p>
<p>तो परमार्थातला फार मोठा पल्ला आहे. पण एकदा का सद्‌गुरुकृपा झाली तर त्यांची कृपा मात्र कधीच वाया जात नसते. त्याबद्दल संतांनी सांगितलेच आहे की, <strong>‘कृपाबीज पलटे नाहीं, जो जुग जाये अनंत ।’</strong>; अनंत युगे लोटली तरी ते कृपाबीज मात्र कधीच वाया जात नसते.</p>
<p>याबाबतीत काही विचारवंतांकडून असा एक आक्षेप घेतला जातो की, ‘‘हे कृपाबीज जरी अक्षय असले तरी असे बीज खडकावर पेरावे काय ? सद्‌गुरु कृपा करतात, शक्तिबीज देतात. ते बीज त्यांनी मंद अधिकाऱ्याला देखील द्यावे काय  ?’’ कारण ते बीज परंपरेच्या आज्ञेशिवाय तसे देऊ नये असा शास्त्रांचाच निर्देश आहे.</p>
<p>पण शेवटी हे सगळे शिवभावापन्न अशा सद्‌गुरूंच्या करुणेच्याच अधीन असते. समजा त्यांना जर एखाद्याची करुणा आली; आणि त्यांचे तसेच सामर्थ्य परंपरेच्या आज्ञेने असेल; तर ते त्या अनधिकाऱ्यालाही दीक्षा देऊ शकतात. प.पू.श्री.गुरुमहाराजांनी किंवा प.पू.श्री.मामांनी आपल्यापैकी अनेकांना अशा प्रकारे करुणावश होऊनच परंपरेच्या संमतीने दीक्षा दिलेल्या आहेत. अशी ती दीक्षा आपला ‘अधिकार’ पाहून मिळालेली नसून केवळ त्यांच्या करुणेपोटीच मिळालेली आहे.</p>
<p><strong>महात्म्यांचा भाव :</strong></p>
<p>एकदा एका विद्वानांनी श्रीगुरुमहाराजांना असाच प्रश्र्न केला होता की, ‘‘महाराज; आपण असे शास्त्रांच्या विपरीत का वागता ?’’ त्यावर श्रीगुरुमहाराज म्हणाले होते; ‘‘तुमचे म्हणणे बरोबर आहे. पण एक गोष्ट लक्षात ठेवा की मी हा उद्योग काही माझ्या मनाने करीत नाही. तुम्ही बघितलेच असेल की, सुरुवातीच्या काळात दीक्षा देताना मी शास्त्रांचे सगळे निकष लावूनच दीक्षा देत असे. मी अनेकांना वर्षानुवर्षे थांबायला सांगितले होते. पण साक्षात्‌ दत्तप्रभूंचा मला जेव्हा आदेश झाला की; ‘आता तुमचा काळ थोडा उरला आहे, म्हणून आम्ही जे जे जीव तुमच्याकडे आणू त्यांना सगळ्यांना मुक्त हस्ताने कृपादान करावे;’ तेव्हाच आम्ही अशी सुरुवात केली !’’</p>
<p>खरोखरच; शेवटच्या पाच-सहा वर्षांमध्ये श्रीगुरुमहाराजांनी अगदी मुक्तहस्ताने येणाऱ्या भाविक पृच्छकांना दीक्षा दिलेल्या आहेत.</p>
<p>आता अजूनही यातला एक प्रश्र्न शिल्लक आहेच. आपण जर खडकावर बी पेरले तर ते वाया जाते; म्हणून तसे पेरू नये असा नियम आहे. त्यावर अशा सामर्थ्यसंपन्न महात्म्यांचे असे म्हणणे असते की, खडकावर पेरलेले बी कोणत्या परिस्थितीत वाया जाईल याचाही विचार व्हायला हवाच. एक तर ते खडकावर पेरताच येणार नाही. ते वाऱ्याने उडूनही जाऊ शकेल. पण संत जे कृपाबीज देतात ते इतके हलके नसते. ते काही वासनेच्या वाऱ्याने उडून जाण्यासारखे नसते. ते तेथेच घट्ट रोवून राहते. जर असे बी खडकावर टिकून राहिले तर कालांतराने का होईना; पण तेथे माती जमते, धूळ जमते. कधीतरी पाऊस पडतो आणि कधीतरी त्या बीजाला अंकुर देखील फुटतो. खडकावर गवत उगवलेलेही आपण बघतोच; रोपे उगवलेली आपण पाहतोच. म्हणून देणाऱ्याने जर ‘अक्षयबीज’ दिले तर ते कधी ना कधी उगवल्याशिवाय राहणार नाही. असे हे अदभुत कृपादान आपल्या सद्‌गुरूंनी केवळ करुणेपोटीच आपल्याला दिलेले आहे.</p>
<p><strong>पुण्यतिथीचा अर्थ :</strong></p>
<p>आज आपण प.पू.श्रीगुरुमहाराजांच्या पुण्यतिथी महोत्सव दिनाच्या निमित्ताने येथे जमलेलो आहोत. याच तिथीला त्यांनी भौतिक देह ठेवला आणि ते विश्र्वाकार झाले. म्हणूनच या तिथीला ‘पुण्यतिथी’ असे म्हणतात. अवतारांचे कार्य हे त्यांच्या जन्माबरोबर सुरू होते म्हणून त्यांची जयंती साजरी करतात, त्यांच्या जन्मतिथीचा उत्सव करतात. पण जे सद्‌गुरु महात्मे असतात त्यांचे खरे कार्य त्यांच्या देहपातानंतरच सुरू होत असते; म्हणून त्यांची पुण्यतिथी साजरी करतात. तुमचे आमचे मात्र केवळ श्राद्ध करतात; तेही कोणी केले तरच होणार  !</p>
<p>या पुण्यतिथी-महोत्सवाच्या निमित्ताने आपल्याला जे बघायचे आहे ते हेच की, महाराजांनी आपणांस तळमळीने जे साधन दिले आहे, आपल्या उद्धारासाठी आपल्या हातात एवढा मोठा जो अनमोल निधी दिलेला आहे, तो वारसा आपण डोळसपणे वाढवीत आहोत का ? की आमचे त्याकडे दुर्लक्ष होत आहे ? असे तर होत नाही ना की, आम्ही उतत आहोत, मातत आहोत. साधनेकडे आमचे लक्षच नाही असे होत आहे काय ?</p>
<p>हे उत्सव आपले आपणच असे अवलोकन करण्यासाठी असतात. अशा उत्सवांच्या निमित्ताने आपण जर नियमित व प्रेमयुक्त साधनेचा वसा घेतला तरी सुद्धा आपण कृतार्थ होऊ. कारण या परंपरेच्या सगळ्या महात्म्यांनी आपल्याला एवढेच सांगितलेले आहे की, ‘‘देहाची तीन चिमट्या राख होईपर्यंत साधन सोडू नका. साधन नित्य करीत राहा !’’</p>
<p>हे देखील आपल्याला त्यांनी नुसतेच सांगितले असे नसून, त्यांनी स्वतः सुद्धा आयुष्यभर तोच आदर्श ठेवून त्याचे जिवापाड जतन केले. आपल्याकडून सद्‌गुरूंनी यापलीकडे कसलीच अपेक्षा कधीही ठेवलेली नाही. म्हणून त्यांची तेवढीही अपेक्षा आम्ही जर पूर्ण करीत नसू , त्यातही टाळाटाळ करीत असू , हेळसांड करीत असू; तर आपल्यासारखे हतभागी व करंटे आपणच ठरू !</p>
<p><strong>साधनेचाही निर्धार हवा :</strong></p>
<p>आपण या महोत्सवाच्या निमित्ताने जर असा निर्धार केला की, ‘ज्याप्रमाणे आम्ही येथे सामुदायिक साधनेला बसलो, साधना केली; तशीच नियमित साधना आमच्याकडून अखंड होत जाईल’; तर <strong>‘निश्र्चयाचें बळ   । तुका म्हणे तेंचि फळ ॥  तु.गा.३६५३.४ ॥’</strong> या उक्तीप्रमाणे आपल्याला फळ देण्यास ते सद्‌गुरु समर्थ आहेतच ! नाही तर या बोधाचा काही उपयोग होणार नाही.</p>
<p>प.पू.सद्‌गुरु श्री.मामांकडे एक साधक एकदा येऊन म्हणाले, ‘‘मामा; काय सांगू ? माझे व्याप इतके वाढले आहेत की मला साधना करायला सवडच होत नाही !’’ त्यावर प.पू.श्री.मामा म्हणाले, ‘‘अरे; तरीही वेळात वेळ काढून साधनेला बसत जा. सवड होत नाही हे म्हणणे दांभिकपणाचे असते. तुला जेवायला सवड होते, झोपायला सवड होते, सगळा प्रपंच करायला देखील सवड मिळते आणि फक्त साधनेसाठीच सवड होत नाही ? तुझे हे म्हणणे कितपत योग्य आहे ?’’</p>
<p>त्यावर ते म्हणाले, ‘‘मामा; मला हे सगळे पटते हो. पण ते कृतीत काही येत नाही. मी काय करू ?’’ त्याचे हे बोलणे ऐकून मामा म्हणाले; ‘‘तुझ्या कर्माने सुचेल तसे काहीही कर. ‘साधनेला बसा’ याहून सोपे मी काही सांगू शकणार नाही; आणि त्याकरिता तुलाच तुझा निर्धार पक्का केला पाहिजे !’’</p>
<p>आपण अनेकजण एवढेच, असेच पोचलेले निर्लज्ज आहोत ! आपली साधना नियमित होत नाही यासाठी कोणी दुसऱ्याने आपल्याला शिक्षा करायची असते की काय  ? की ती आपली आपणच करून घ्यायची असते ? आणि तशी शिक्षा तरी कशासाठी ? आपल्याकरवी साधन नियमाने व्हावे म्हणूनच ना ? पण आपण त्यातूनही असंख्य पळवाटा शोधत बसलेले असतो !</p>
<p>असे जर असेल तर आयुष्यात कधीही आपल्याकडून नियमित साधना होणार नाही. जे त्यांनी आपल्याला केवळ करुणेपोटी दिलेले आहे त्याचीही जोपासना आपल्याकडून कधी होणार नाही.</p>
<p>पूर्वी आपल्याकडे व्रतांच्या कहाण्या सांगत. त्या सगळ्या कहाण्यांच्या शेवटी एकच वाक्य असे की,** ‘उतू नकोस, मातू नकोस, घेतला वसा टाकू नकोस  !’** आपणही हा जो साधनेचा वसा जाणीवपूर्वक घेतलेला आहे तो जर न उतता, न मातता आपण आयुष्यभर जोपासू शकलो तरच आपल्या या जन्माचे खरे सार्थक होणार आहे !</p>
<p>याचसाठी आपणां सर्वांच्या वतीने ही झालेली अत्यल्पसेवा श्रीसद्‌गुरुमहाराजांच्या पावन, सुकोमल श्रीचरणीं समर्पित करताना त्यांना आपण हीच प्रार्थना कळकळीने करू या; आणि आपले साधनाव्रत निष्ठेने, प्रेमाने, चिकाटीने आणि सातत्याने जोपासण्याची सतत खबरदारी घेऊ या !</p>
<p>(वैराग येथे, कृपायोग शिबिराच्या निमित्ताने, दिनांक १६ जानेवारी २००१ रोजी सकाळी झालेल्या प्रवचन-सेवेवरून संकलित. )</p>
</section>
</body>
</html>
