<?xml version="1.0" encoding="UTF-8"?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="en-US">
<head>
  <meta charset="utf-8" />
  <meta name="generator" content="pandoc" />
  <title>ch001.xhtml</title>
  <style>
    code{white-space: pre-wrap;}
    span.smallcaps{font-variant: small-caps;}
    span.underline{text-decoration: underline;}
    div.column{display: inline-block; vertical-align: top; width: 50%;}
    div.hanging-indent{margin-left: 1.5em; text-indent: -1.5em;}
    ul.task-list{list-style: none;}
  </style>
  <link rel="stylesheet" type="text/css" href="../styles/stylesheet1.css" />
</head>
<body epub:type="bodymatter">
<section id="shreejñāneshwarī-adhyay-6-devanagari" class="level1 unnumbered">
<h1 class="unnumbered">ShreeJñāneshwarī Adhyay 6 Devanagari</h1>
<p>॥ श्रीज्ञानेश्वरी ॥</p>
<p>अध्याय ६ वा</p>
<p>मग रायातें संजयो म्हणे जो । तोचि अभिप्राय अवधारिजो । श्रीकृष्ण सांगती आतां जो । योगरूप ॥ ज्ञाने.६.१ ॥ सहजें ब्रह्मरसाचें परगुणें । केलें अर्जुनालागीं नारायणें । की तेचि अवसरीं पाहुणे । पातलों आम्ही ॥ ज्ञाने.६.२ ॥ कैसी दैवाची थोरी नेणिजे । जैसें तान्हेलिया तोय सेविजे । की तेंचि चवी करूनि पाहिजे । तंव अमृत आहे ॥ ज्ञाने.६.३ ॥ तैसें आम्हां तुम्हां जाहालें । जें आडमुठी तत्त्व फावलें । तंव धृतराष्ट्रें म्हणितलें । हें न पुसों तूतें ॥ ज्ञाने.६.४ ॥ तया संजया येणें बोलें । रायाचें हृदय चोजवलें । जे अवसरीं आहे घेतलें । कुमरांचिया ॥ ज्ञाने.६.५ ॥ हें जाणोनि मनीं हांसिला । म्हणे म्हातारा मोहें नाशिला । येऱ्हवीं बोल तरी भला जाहाला । अवसरीं इये ॥ ज्ञाने.६.६ ॥ परी तें तैसें कैसेनि होईल । जात्यंधा कैसें पाहेल । तेवींचि येरू रोष घेईल । म्हणोनि बिहे ॥ ज्ञाने.६.७ ॥ परी आपण चित्तीं आपुला । निकियापरी संतोषला । जे तो संवाद फावला । श्रीकृष्णार्जुनांचा ॥ ज्ञाने.६.८ ॥ तेणें आनंदाचेनि धालेपणें । साभिप्राय अंतःकरणें । आतां आदरेंसीं बोलणें । घडेल तया ॥ ज्ञाने.६.९ ॥ तो गीतेमाजि षष्ठींचा । प्रसंग असे आयणीचा । जैसा क्षीरार्णवीं अमृताचा । निवाड जाहाला ॥ ज्ञाने.६.१० ॥ तैसें गीतार्थाचें सार । जें विवेकसिंधूचें पार । नाना योगविभवभांडार । उघडलें कां ॥ ज्ञाने.६.११ ॥ जें आदिप्रकृतीचें विसवणें । जें शब्दब्रह्मासी न बोलणें । जेथूनि गीतावल्लीचें ठाणें । प्ररोह पावे ॥ ज्ञाने.६.१२ ॥ तो अध्याय साहावा । वरी साहित्याचिया बरवा । सांगिजेल म्हणोनि परिसावा । चित्त देउनी ॥ ज्ञाने.६.१३ ॥ माझा मऱ्हाठाचि बोल कौतुकें । परी अमृतातेंही पैजा जिंके । ऐसीं अक्षरें रसिकें । मेळवीन ॥ ज्ञाने.६.१४ ॥ जिये कोंवळिकेचेनि पाडें । दिसती नादींचे रंग थोडे । वेधें परिमळाचें बीक मोडे । जयाचेनि ॥ ज्ञाने.६.१५ ॥ एका रसाळपणाचिया लोभा । की श्रवणींचि होती जिभा । बोलें इंद्रियां लागे कळंभा । एकमेकां ॥ ज्ञाने.६.१६ ॥ सहजें शब्द तरी विषो श्रवणाचा । परी रसना म्हणे रस हा आमुचा । घ्राणासि भाव जाय परिमळाचा । हा तोचि होईल ॥ ज्ञाने.६.१७ ॥ नवल बोलती रेखेची वहाणी । देखतां डोळा पुरों लागे धणी । ते म्हणती उघडली खाणी । रूपाची हे ॥ ज्ञाने.६.१८ ॥ जेथ संपूर्ण पद उभारे । तेथ मनचि धांवे बाहिरें । बोल भुजांहीं आविष्करे । आलिंगावया ॥ ज्ञाने.६.१९ ॥ ऐसीं इंद्रियें आपुलालिया भावीं । झोंबती परी तो सरिसेपणेंचि बुझावी । जैसा एकला जग चेववी । सहस्रकर ॥ ज्ञाने.६.२० ॥ तैसें शब्दाचें व्यापकपण । देखिजे असाधारण । पाहातयां भावज्ञां फावती गुण । चिंतामणीचे ॥ ज्ञाने.६.२१ ॥ हें असो तयां बोलांचीं ताटें भलीं । वरी कैवल्यरसें वोगरलीं । ही प्रतिपत्ति मियां केली । निष्कामासी ॥ ज्ञाने.६.२२ ॥ आतां आत्मप्रभा नित्य नवी । तेचि करूनि ठाणदिवी । जो इंद्रियांतें चोरूनि जेवी । तयासीचि फावे ॥ ज्ञाने.६.२३ ॥ तेथ श्रवणाचेनि पांगें - । वीण श्रोतयां व्हावें लागे । हे मनाचेनि निजांगें । भोगिजे गा ॥ ज्ञाने.६.२४ ॥ अहाच बोलाची वालीफ फेडिजे । आणि ब्रह्माचियाचि आंगा घडिजे । मग सुखेंसीं सुरवाडिजे । सुखाचिमाजि ॥ ज्ञाने.६.२५ ॥ ऐसें हळुवारपण जरी येईल । तरीच हें उपेगा जाईल । येऱ्हवीं आघवी गोष्टी होईल । मुकया बहिरयाची ॥ ज्ञाने.६.२६ ॥ परी तें असो आतां आघवें । नलगे श्रोतयांतें कडसावें । जे अधिकारिये एथ स्वभावें । निष्कामकाम ॥ ज्ञाने.६.२७ ॥ जिहीं आत्मबोधाचिया आवडी । केली स्वर्गसंसाराची कुरोंडी । तेवांचूनि एथींची गोडी । नेणती आणिक ॥ ज्ञाने.६.२८ ॥ जैसा वायसीं चंद्र नोळखिजे । तैसा प्राकृतीं ग्रंथ हा नेणिजे । आणि तो हिमांशुचि जेविं खाजें । चकोराचें ॥ ज्ञाने.६.२९ ॥ तैसा सज्ञानासी तरी हा ठावो । आणि अज्ञानासी आन गांवो । म्हणोनि बोलावया विषय पहा हो । विशेष नाहीं ॥ ज्ञाने.६.३० ॥ परी अनुवादलों मी प्रसंगें । तें सज्जनीं उपसाहावें लागे । आतां सांगेन काय श्रीरंगें । निरोपिलें जें ॥ ज्ञाने.६.३१ ॥ तें बुद्धीही आकळितां सांकडें । म्हणऊनि बोलीं विपायें सांपडे । परी श्रीनिवृत्तिकृपादीपउजियेडें । देखेन मी ॥ ज्ञाने.६.३२ ॥ जें दिठीहि न पविजे । तें दिठीवीण देखिजे । जरी अतींद्रिय लाहिजे । ज्ञानबळ ॥ ज्ञाने.६.३३ ॥ ना तरी जें धातुवादाही न जोडे । तें लोहींचि पंधरें सांपडे । जरी दैवयोगें चढे । परिस हाता ॥ ज्ञाने.६.३४ ॥ तैसी सद्गुरुकृपा होये । तरी करितां काय आपु नोहे । म्हणऊनि ते अपार मातें आहे । ज्ञानदेव म्हणे ॥ ज्ञाने.६.३५ ॥ तेणेंकारणें मी बोलेन । बोलीं अरूपाचें रूप दावीन । अतींद्रिय परी भोगवीन । इंद्रियांकरवीं ॥ ज्ञाने.६.३६ ॥ [श्रीभगवानुवाच -] आइका यश श्री औदार्य । ज्ञान वैराग्य ऐश्वर्य । हे साही गुणवर्य । वसती जेथ ॥ ज्ञाने.६.३७ ॥ म्हणोनि तो भगवंत । जो निःसंगाचा सांगात । तो म्हणे पार्था दत्तचित्त । होईं आतां ॥ ज्ञाने.६.३८ ॥</p>
<p>श्रीभगवानुवाच - अनाश्रितः कर्मफलं कार्यं कर्म करोति यः । स संन्यासी च योगी च न निरग्निर्न चाक्रियः ॥ भ.गी.६.१ ॥</p>
<p>आइकें योगी आणि संन्यासी जनीं । हे एकचि सिनाने झणीं मानीं । येऱ्हवीं विचारिजती जंव दोन्ही । तंव एकचि ते ॥ ज्ञाने.६.३९ ॥ सांडिजे दुजया नामाचा आभास । तरी योग तोचि संन्यास । पाहतां ब्रह्मीं नाहीं अवकाश । दोहींमाजि ॥ ज्ञाने.६.४० ॥ जैसें नामाचेनि अनारिसेपणें । एका पुरुषातें बोलावणें । कां दोहीं मार्गीं जाणें । एकाचि ठाया ॥ ज्ञाने.६.४१ ॥ ना तरी एकचि उदक सहजें । परी सिनाना घटीं भरिजे । तैसें भिन्नत्व जाणिजे । योगसंन्यासांचें ॥ ज्ञाने.६.४२ ॥ आइकें सकळ संमतें जगीं । अर्जुना पाहें तोचि योगी । [अनाश्रितः कर्मफलं] जो कर्में करूनि रागी । नोहेचि फळीं ॥ ज्ञाने.६.४३ ॥ जैसी मही हे उद्भिजें । जनी अहंबुद्धीवीण सहजें । आणि तेथींचीं तियें बीजें । अपेक्षीना ॥ ज्ञाने.६.४४ ॥ तैसा अन्वयाचेनि आधारें । जातीचेनि अनुकारें । जें जेणें अवसरें । करणें पावे ॥ ज्ञाने.६.४५ ॥ [कार्यं कर्म करोति यः] तें तैसेंचि उचित करी । परी साटोप नोहे शरीरीं । आणि बुद्धीही करोनि फळवेरी । जायेचि ना ॥ ज्ञाने.६.४६ ॥ [स संन्यासी च योगी च] ऐसा तोचि संन्यासी । पार्था गा परियेसीं । तोचि भरंवसेनिसीं । योगीश्वर ॥ ज्ञाने.६.४७ ॥ [न निरग्निर्न चाक्रियः] वांचूनि उचित कर्मप्रासंगिक । तयातें म्हणे हें सांडावें बद्धक । तरी टांकोटाकी आणिक एक । मांडीचि तो ॥ ज्ञाने.६.४८ ॥ जैसा क्षाळूनियां लेप एक । सवेंचि लाविजे आणिक । तैसेनि आग्रहाचा पाइक । विचंबे वायां ॥ ज्ञाने.६.४९ ॥ गृहस्थाश्रमाचें वोझें । कपाळीं आधींचि आहे सहजें । की तेंचि संन्यासें वाढविजे । सरिसें पुढती ॥ ज्ञाने.६.५० ॥ म्हणूनि अग्निसेवा न सांडितां । कर्मांची रेखा नोलांडितां । आहे योगसुख स्वभावता । आपणपांचि ॥ ज्ञाने.६.५१ ॥</p>
<p>यं संन्यासमिति प्राहुर्योगं तं विद्धि पाण्डव । न ह्यसंन्यस्तसङ्कल्पो योगी भवति कश्चन ॥ भ.गी.६.२ ॥</p>
<p>[यं संन्यासमिति] ऐकें संन्यासी तोचि योगी । ऐसी एकवाक्यतेची जगीं । गुढी उभविली अनेगीं । शास्त्रांतरीं ॥ ज्ञाने.६.५२ ॥ [न ह्यसंन्यस्त इति] जेथ संन्यासिला संकल्प तुटे । तेथचि योगाचें सार भेटे । ऐसें हें अनुभवाचेनि धटें । साचें जया ॥ ज्ञाने.६.५३ ॥</p>
<p>आरुरुक्षोर्मुनेर्योगं कर्म कारणमुच्यते । योगारूढस्य तस्यैव शमः कारणमुच्यते ॥ भ.गी.६.३ ॥</p>
<p>[आरुरुक्षोर्मुनेर्योगं] आतां योगाचळाचा निमथा । जरी ठाकावा आथि पार्था । [कर्म कारणमुच्यते] तरी सोपाना या कर्मपथा । चुका झणीं ॥ ज्ञाने.६.५४ ॥ येणें यमनियमाचेनि तळवटें । रिगें आसनाचिये पाउलवाटे । येईं प्राणायामाचेनि आडकाठें । वरौता गा ॥ ज्ञाने.६.५५ ॥ [योगारूढस्य तस्यैव] मग प्रत्याहाराचा अधाडा । जो बुद्धीचियाहि पायां निसरडा । जेथ हटिये सांडिती होडा । कडेलग ॥ ज्ञाने.६.५६ ॥ [शमः कारणमुच्यते] तरी अभ्यासाचेनि बळें । प्रत्याहारीं निराळें । नखी लागेल ढाळेंढाळें । वैराग्याची ॥ ज्ञाने.६.५७ ॥ ऐसा पवनाचेनि पाठारें । येतां धारणेचेनि पैसारें । क्रमी ध्यानाचें चवरें । सांडे तंव ॥ ज्ञाने.६.५८ ॥ मग तया मार्गाची धांव । पुरेल प्रवृत्तीची हांव । जेथ साध्यसाधनां खेंव । समरसें होय ॥ ज्ञाने.६.५९ ॥ जेथ पुढील पैस पारुखे । मागील स्मरावें तें ठाके । ऐसिये सरिसीये भूमिके । समाधि राहे ॥ ज्ञाने.६.६० ॥ येणें उपायें योगारूढ । जो निरवधि जाहाला प्रौढ । [चूर्णिका] तयाचिया चिन्हाचा निवाड । सांगेन आइकें ॥ ज्ञाने.६.६१ ॥</p>
<p>यदा हि नेन्द्रियार्थेषु न कर्मस्वनुषज्जते । सर्वसङ्कल्पसंन्यासी योगारूढस्तदोच्यते ॥ भ.गी.६.४ ॥</p>
<p>[यदा हि नेन्द्रियार्थेषु] तरी जयाचिया इंद्रियांचिया घरा । नाहीं विषयांचिया येरझारा । जो आत्मबोधाच्या वोवरां । पहुडला असे ॥ ज्ञाने.६.६२ ॥ [न कर्मस्वनुषज्जते] जयाचें सुखदुःखाचेनि आंगें । झगटलें मानस चेवो नेघे । विषय पासींही आलिया से न रिघे । हें काय म्हणऊनि ॥ ज्ञाने.६.६३ ॥ [सर्वसङ्कल्पसंन्यासी] इंद्रियें कर्माच्या ठायीं । वाढीनलीं परी कंहीं । फळहेतूची चाड नाहीं । अंतःकरणीं ॥ ज्ञाने.६.६४ ॥ असतेनि देहें एतुला । जो चेतुचि दिसे निदेला । [योगारूढस्तदोच्यते] तोचि योगारूढ भला । वोळखें तूं ॥ ज्ञाने.६.६५ ॥ [चूर्णिका] तेथ अर्जुन म्हणे अनंता । हें मज विस्मो बहु आइकतां । सांगें तयाऐसी योग्यता । कवणें दीजे ॥ ज्ञाने.६.६६ ॥</p>
<p>उद्धरेदात्मनात्मानं नात्मानमवसादयेत् । आत्मैव ह्यात्मनो बन्धुरात्मैव रिपुरात्मनः ॥ भ.गी.६.५ ॥</p>
<p>[उद्धरेदात्मनात्मानं] तंव हांसोनि कृष्ण म्हणे । तुझें नवल ना हें बोलणें । कवणासि काय दीजेल कवणें । अद्वैतीं एथ ॥ ज्ञाने.६.६७ ॥ [नात्मानमवसादयेत्] पैं व्यामोहाचिये शेजे । बळिया अविद्या निद्रित होइजे । ते वेळीं दुःस्वप्न हा भोगिजे । जन्ममृत्यूचा ॥ ज्ञाने.६.६८ ॥ [आत्मैव ह्यात्मनो बंधुः] पाठीं अवसांत ये चेवो । तैं तें अवघेंचि होय वावो । ऐसा उपजे नित्य सद्भावो । तोही आपणपांचि ॥ ज्ञाने.६.६९ ॥ [आत्मैव रिपुरात्मनः] म्हणऊनि आपणचि आपणयां । घात किजत असे धनंजया । चित्त देऊनि नाथिलिया । देहाभिमाना ॥ ज्ञाने.६.७० ॥</p>
<p>बन्धुरात्मात्मनस्तस्य येनात्मैवात्मना जितः । अनात्मनस्तु शत्रुत्वे वर्तेतात्मैव शत्रुवत् ॥ भ.गी.६.६ ॥</p>
<p>[बन्धुरात्मा इति] हा विचारूनि अहंकार सांडिजे । मग असतीच वस्तु होइजे । तरी आपली स्वस्ति सहजें । आपण केली ॥ ज्ञाने.६.७१ ॥ [अनात्मनस्त्विति] येऱ्हवीं कोशकीटकाचिया परी । तो आपणयां आपण वैरी । जो आत्मबुद्धि शरीरीं । चारुस्थळी ॥ ज्ञाने.६.७२ ॥ कैसे प्राप्तीचिये वेळे । निदैवां आंधळेपणाचे डोहळे । की असते आपुले डोळे । आपण झांकी ॥ ज्ञाने.६.७३ ॥ कां कवण एक भ्रमलेपणें । मी तीं नव्हे गा चोरलों म्हणे । ऐसा नाथिला छंद अंतःकरणें । घेऊन ठाके ॥ ज्ञाने.६.७४ ॥ येरवीं होय तें तोचि आहे । परी काइ कीजे बुद्धि तैसी नोहे । देखा स्वप्नींचेनि घायें । की मरे साचें ॥ ज्ञाने.६.७५ ॥ जैसी ते शुकाचेनि आंगभारें । नळिका भोंविन्नली एरी मोहरें । तरी तेणें उडावें परी न पुरे । मनशंका ॥ ज्ञाने.६.७६ ॥ वायांचि मान पिळी । अटुवें हियें आंवळी । टिटांतु नळीं । धरूनि ठाके ॥ ज्ञाने.६.७७ ॥ म्हणे बांधला मी फुडा । ऐसिया भावनेचिया पडे खोडां । की मोकळिया पायांचा चवडा । गोंवी अधिकें ॥ ज्ञाने.६.७८ ॥ ऐसा काजेंवीण आतुडला । तो सांग पां काय आणिकें बांधला । मग न सोडीच जऱ्ही नेला । तोडूनि अर्धा ॥ ज्ञाने.६.७९ ॥ म्हणऊनि आपणयां आपणचि रिपु । जेणें वाढविला हा संकल्पु । येर स्वयंबुद्धी म्हणे बापु । जो नाथिलें नेघे ॥ ज्ञाने.६.८० ॥</p>
<p>जितात्मनः प्रशान्तस्य परमात्मा समाहितः । शीतोष्णसुखदुःखेषु तथा मानापमानयोः ॥ भ.गी.६.७ ॥</p>
<p>[जितात्मनः इति] तया स्वांतःकरणजिता । सकळकामोपशांता । परमात्मा परौता । दूर नाहीं ॥ ज्ञाने.६.८१ ॥ जैसा किडाळाचा दोष जाये । तरी पंधरें तेंचि होये । तैसें जीवा ब्रह्मत्व आहे । संकल्पलोपीं ॥ ज्ञाने.६.८२ ॥ हा घटाकार जैसा । निमालिया तया अवकाशा । नलगे मिळों जाणे आकाशा । आना ठाया ॥ ज्ञाने.६.८३ ॥ तैसा देहाहंकार नाथिला । हा समूळ जयाचा नाशिला । तोचि परमात्मा संचला । आधींचि आहे ॥ ज्ञाने.६.८४ ॥ [शीतोष्णेति] आतां शीतोष्णांचिया वाहणी । तेथ सुखदुःखांची कडसणी । इयें न समाती कांहीं बोलणीं । मानापमानांचीं ॥ ज्ञाने.६.८५ ॥ जे जिये वाटा सूर्य जाये । तेउतें तेजाचें विश्व होये । तैसें तया पावे तें आहे । तोचि म्हणउनी ॥ ज्ञाने.६.८६ ॥ देखें मेघौनि सुटती धारा । तिया न रुपती जैसिया सागरा । तैसीं शुभाशुभें योगीश्वरा । नव्हती आनें ॥ ज्ञाने.६.८७ ॥</p>
<p>ज्ञानविज्ञानतृप्तात्मा कूटस्थो विजितेन्द्रियः । युक्त इत्युच्यते योगी समलोष्टाश्मकाञ्चनः ॥ भ.गी.६.८ ॥</p>
<p>[ज्ञानविज्ञानतृप्तात्मा] जो हा विज्ञानात्मक भावो । तया विवरितां जाहला वावो । मग लागला जंव पाहों । तंव ज्ञान तें तोचि ॥ ज्ञाने.६.८८ ॥ [कूटस्थः] आतां व्यापक की एकदेशी । ऊहापोही जे ऐसी । ते करावी ठेली आपैसी । दुजेनवीण ॥ ज्ञाने.६.८९ ॥ [विजितेन्द्रियः] ऐसा शरीरीचि परी कौतुकें । परब्रह्माचेनि पाडें तुके । जेणें जिंतलीं एकें । इंद्रियें गा ॥ ज्ञाने.६.९० ॥ तो जितेंद्रिय सहजें । [युक्त इत्युच्यते योगी] तोचि योगयुक्त म्हणिजे । जेणें सानें थोर नेणिजे । कवणे काळीं ॥ ज्ञाने.६.९१ ॥ [समलोष्टाश्मकाञ्चनः] देखें सोनयाचें निखळ । मेरुयेसणें ढिसाळ । आणि मातियेचें डिखळ । की सरिसेंचि मानी ॥ ज्ञाने.६.९२ ॥ पाहातां पृथ्वीचें मोल थोडें । ऐसें अनर्घ्य रत्न चोखडें । देखे दगडाचेनि पाडें । निचाड ऐसा ॥ ज्ञाने.६.९३ ॥</p>
<p>सुहृन्मित्रार्युदासीनमध्यस्थद्वेष्यबन्धुषु । साधुष्वपि च पापेषु समबुद्धिर्विशिष्यते ॥ भ.गी.६.९ ॥</p>
<p>[सुहृन्मित्रेति] तेथ सुहृद आणि शत्रु । कां उदास आणि मित्रु । हा भावभेद विचित्रु । कल्पू कैंचा ॥ ज्ञाने.६.९४ ॥ तया बंधु कोण काह्याचा । द्वेषिया कवण तयाचा । मीचि विश्व ऐसा जयाचा । बोध जाहाला ॥ ज्ञाने.६.९५ ॥ [साधुष्वपि च पापेषु] मग तयाचिये दृष्टी । अधमोत्तम असे किरीटी । काय परिसाचिये कसवटी । वानिया कीजे ॥ ज्ञाने.६.९६ ॥ ते जैसी निर्वाण सुवर्णचि करी । [समबुद्धिर्विशिष्यते] तैसी जयाची बुद्धि चराचरीं । होय साम्यचि उजरी । निरंतर ॥ ज्ञाने.६.९७ ॥ जे ते विश्वाळंकाराचे विसुरे । जरी आहाती आनाने आकारें । तरी घडले एकचि भांगारें । परब्रह्में ॥ ज्ञाने.६.९८ ॥ ऐसें जाणणें जें बरवें । तें फावलें तया आघवें । म्हणोनि अहाचवाहाचे न झकवे । येणें आकारचित्रें ॥ ज्ञाने.६.९९ ॥ घापे पटामाजी दृष्टी । दिसे तंतूची सैंघ सृष्टी । परी तो एकवांचूनि गोष्टी । दुजी नाहीं ॥ ज्ञाने.६.१०० ॥ ऐसेनि प्रतीती हे गवसे । ऐसा अनुभव जयातें असे । तोचि समबुद्धी हें अनारिसें । नव्हे जाणें ॥ ज्ञाने.६.१०१ ॥ जयाचें नांव तीर्थरावो । दर्शनें प्रशस्तीसी ठावो । जयाचेनि संगें ब्रह्मभावो । भ्रांतासही ॥ ज्ञाने.६.१०२ ॥ जयाचेनि बोलें धर्म जिये । दिठी महासिद्धीतें विये । देखें स्वर्गसुखादि इयें । खेळ जयाचा ॥ ज्ञाने.६.१०३ ॥ विपायें जरी आठवला चित्ता । तरी दे आपुली योग्यता । हें असो तयातें प्रशंसितां । लाभ आथी ॥ ज्ञाने.६.१०४ ॥</p>
<p>योगी युञ्जीत सततमात्मानं रहसि स्थितः । एकाकी यतचित्तात्मा निराशीरपरिग्रहः ॥ भ.गी.६.१० ॥</p>
<p>[योगीति] पुढती अस्तवेना ऐसें । जया पाहलें अद्वैतदिवसें । मग आपणयांचि आपण असे । अखंडित ॥ ज्ञाने.६.१०५ ॥ [एकाकीति] ऐसिया दृष्टी जो विवेकी । पार्था तो एकाकी । सहजें अपरिग्रही जो तिहीं लोकी । तोचि म्हणउनी ॥ ज्ञाने.६.१०६ ॥ [शुचौ देश इत्यादिग्रन्थेनैतच्ल्छोकभावार्थं व्याख्यास्यति] ऐसियें असाधारणें । निष्पन्नाचीं लक्षणें । आपुलेनि बहुवसपणें । श्रीकृष्ण बोले ॥ ज्ञाने.६.१०७ ॥ जो ज्ञानियांचा बाप । देखणेयांचे दिठीचा दीप । जया दादुलयाचा संकल्प । विश्व रची ॥ ज्ञाने.६.१०८ ॥ प्रणवाचिये पेठे । जाहालें शब्दब्रह्म माजिठें । तें जयाचिये यशा धाकुटें । वेढूं न पुरे ॥ ज्ञाने.६.१०९ ॥ जयाचेनि आंगिकें तेजें । आवो रविशशींचिये वणिजे । म्हणऊनि जग हें वेसजे । वीण असे तया ॥ ज्ञाने.६.११० ॥ हां गा नामचि एक जयाचें । पाहतां गगनही दिसे टांचें । गुण एकैक काय तयाचे । कलिशील तूं ॥ ज्ञाने.६.१११ ॥ म्हणोनि असो हें वानणें । सांगों नेणों कवणाचीं लक्षणें । दावावीं मिषें येणें । कां बोलिलों तें ॥ ज्ञाने.६.११२ ॥ ऐकें द्वैताचा ठावोचि फेडी । ते ब्रह्मविद्या किजेल उघडी । अर्जुन पढिये हे गोडी । नासेल हन ॥ ज्ञाने.६.११३ ॥ म्हणोनि तें तैसें बोलणें । नव्हे सपातळ आड लावणें । केलें मनचि वेगळवाणें । भोगावया ॥ ज्ञाने.६.११४ ॥ जया सोहंभाव अटक । मोक्षसुखालागोनि रंक । तयाचिये दिठीचा झणें कळंक । लागेल तुझिया प्रेमा ॥ ज्ञाने.६.११५ ॥ विपायें अहंभाव ययाचा जाईल । मी तेंचि हा जरी होईल । तरी मग काय कीजेल । एकलेया ॥ ज्ञाने.६.११६ ॥ दिठीचि पाहतां निविजे । कां तोंड भरोनि बोलिजे । ना तरी दाटूनि खेंव दीजे । ऐसें कोण आहे ॥ ज्ञाने.६.११७ ॥ आपुलिया मना बरवी । असमाई गोठी जीवीं । ते कवणेंसि चावळावी । जरी ऐक्य जाहलें ॥ ज्ञाने.६.११८ ॥ इया काकुळती जनार्दनें । अन्योपदेशाचेनि हातासनें । बोलामाजि मन मनें । आलिंगूं सरलें ॥ ज्ञाने.६.११९ ॥ हें परिसतां जरी कानडें । तरी जाण पां पार्थ उघडें । श्रीकृष्णसुखाचेंचि रूपडें । वोतलें गा ॥ ज्ञाने.६.१२० ॥ हें असो वसयेचिये शेवटीं । जैसें एकचि विये वांझोटी । मग ते मोहाची त्रिपुटी । नाचों लागे ॥ ज्ञाने.६.१२१ ॥ तैसें जाहलें श्रीअनंता । ऐसें तरी मी न म्हणता । जरी तयाचा न देखता । अतिशय एथ ॥ ज्ञाने.६.१२२ ॥ पाहा पां नवल कैसें चोज । कें उपदेश केउतें झुंज । परी पुढें वालभाचें भोज । नाचत असे ॥ ज्ञाने.६.१२३ ॥ आवडी आणि लाजवी । व्यसन आणि शिणवी । पिसें आणि न भुलवी । तरी तें काइ ॥ ज्ञाने.६.१२४ ॥ म्हणऊनि भावार्थ तो ऐसा । अर्जुन मैत्रियेचा कुवसा । की सुखें श्रृंगारलिया मानसा । दर्पण तो ॥ ज्ञाने.६.१२५ ॥ यापरी बाप पुण्यपवित्र । जगीं भक्तिबीजासि सुक्षेत्र । तो श्रीकृष्णकृपे पात्र । याचिलागीं ॥ ज्ञाने.६.१२६ ॥ हो कां आत्मनिवेदनातळींची । जे पीठिका होय सख्याची । पार्थ अधिष्ठात्री तेथिंची । मातृका गा ॥ ज्ञाने.६.१२७ ॥ पासींचि गोसांवीवर न वानिजे । मा गा पाइकाचा गुण घेइजे । ऐसा अर्जुन तो सहजें । पढिये हरी ॥ ज्ञाने.६.१२८ ॥ पाहा पां अनुरागें भजे । जे प्रियोत्तमें मानिजे । ते पतीहूनि काय न वानिजे । पतिव्रता ॥ ज्ञाने.६.१२९ ॥ तैसा अर्जुनचि विशेषें स्तवावा । ऐसें आवडलें मज जीवा । जे तो त्रिभुवनींचिया दैवां । एकायतन जाहला ॥ ज्ञाने.६.१३० ॥ जयाचिया आवडीचेनि पांगें । अमूर्तही मूर्ति आवगे । पूर्णाहि परी लागे । अवस्था जयाची ॥ ज्ञाने.६.१३१ ॥ तंव श्रोते म्हणती दैव । कैसी बोलाची हवाव । काय नादातें हन बरव । जिणोनि आली ॥ ज्ञाने.६.१३२ ॥ हांहो नवल नोहे देशी । मऱ्हाटी बोलिजे तरी ऐशीं । वाणें उमटताहे आकाशीं । साहित्य रंगाचें ॥ ज्ञाने.६.१३३ ॥ कैसें उन्मेखचांदिणें तार । आणि भावार्थ पडे गार । हेचि श्लोकार्थकुमुदिनी फार । साविया होती ॥ ज्ञाने.६.१३४ ॥ चाडचि निचाडां करी । ऐसी मनोरथीं ये थोरी । तेणें विवळले अंतरीं । तेथ डोल आला ॥ ज्ञाने.६.१३५ ॥ तें निवृत्तिदासें जाणितलें । मग अवधान द्या म्हणितलें । नवल पांडवकुळीं पाहलें । कृष्णदिवसें ॥ ज्ञाने.६.१३६ ॥ देवकीया उदरीं वाहिला । यशोदा सायासें पाळिला । शेखीं उपेगा गेला । पांडवांसी ॥ ज्ञाने.६.१३७ ॥ ह्मणऊनि बहुदिवस वोळगावा । कां अवसरू पाहोनि विनवावा । हाही सोस तया सदैवा । पडेचिना ॥ ज्ञाने.६.१३८ ॥ हें असो कथा सांगें वेगीं । मग अर्जुन म्हणे सलगी । देवा इयें संतचिन्हें आंगीं । न ठकती माझ्या ॥ ज्ञाने.६.१३९ ॥ येऱ्हवीं या लक्षणांचिया निजसारा । मी अपाडें कीर अपुरा । परी तुमचेनि बोलें अवधारा । थोरावें जरी ॥ ज्ञाने.६.१४० ॥ जी तुम्ही चित्त देयाल । तरी ब्रह्म मियां होइजेल । काय जाहालें अभ्यासिजेल । सांगाल जें ॥ ज्ञाने.६.१४१ ॥ हांहो नेणों कवणाची काहाणी । आइकोनि श्लाघिजत असों अंतःकरणीं । ऐसी जाहालेपणाची शिरयाणी । कायसी देवा ॥ ज्ञाने.६.१४२ ॥ हें आंगें म्यां होइजो कां । येतुलें गोसावी आपुलेपणें कीजो कां । तंव हांसोनि श्रीकृष्ण हो कां । करूं म्हणती ॥ ज्ञाने.६.१४३ ॥ देखा संतोष एक न जोडे । तंवचि सुखाचें सैंघ सांकडें । मग जोडलिया कवणेकडे । अपुरें असे ॥ ज्ञाने.६.१४४ ॥ तैसा सर्वेश्वर बळिया सेवकें । म्हणोनि ब्रह्मही होय तो कौतुकें । परि कैसा भारें आतला पिकें । दैवाचेनि ॥ ज्ञाने.६.१४५ ॥ जो जन्मसहस्रांचियासाठीं । इंद्रादिकांही महाग भेटी । तो अधीन केतुला किरीटी । जे बोलही न साहे ॥ ज्ञाने.६.१४६ ॥ मग ऐका जें पांडवें । म्हणितलें म्यां ब्रह्म होआवें । तें अशेषही देवें । अवधारिलें ॥ ज्ञाने.६.१४७ ॥ तेथ ऐसेंचि एक विचारिलें । जे या ब्रह्मत्वाचे डोहळे जाहले । परी उदरा वैराग्य आहे आलें । बुद्धीचिया ॥ ज्ञाने.६.१४८ ॥ येऱ्हवीं दिवस तरी या अपुरे । परी वैराग्यवसंताचेनि भरें । जे सोहंभाव महुरें । मोडोनि आला ॥ ज्ञाने.६.१४९ ॥ म्हणोनि प्राप्तिफळीं फळतां । ययासि वेळ न लागेल आतां । होय विरक्त ऐसा अनंता । भरंवसा जाहाला ॥ ज्ञाने.६.१५० ॥ म्हणे जें जें हा अधिष्ठील । तें आरंभींच यया फळेल । म्हणोनि सांगीतला नवचेल । अभ्यास वायां ॥ ज्ञाने.६.१५१ ॥ ऐसें विवरोनियां श्रीहरी । म्हणितलें तिये अवसरीं । अर्जुना हा अवधारीं । पंथराज ॥ ज्ञाने.६.१५२ ॥ तेथ प्रवृत्तितरूच्या बुडीं । दिसती निवृत्तिफळाचिया कोडी । जिये मार्गींचा कापडी । महेश आझुनी ॥ ज्ञाने.६.१५३ ॥ पैं योगिवृंदें वहिलीं । आडवीं आकाशीं निघालीं । की तेथ अनुभवाच्या पाउलीं । धोरण पडिला ॥ ज्ञाने.६.१५४ ॥ तिहीं आत्मबोधाचेनि उजुकारें । धांव घेतली एकसरें । की येर सकळ मार्ग निदसुरे । सांडूनियां ॥ ज्ञाने.६.१५५ ॥ पाठीं महर्षी येणें आले । साधकांचे सिद्ध जाहाले । आत्मविद थोरावले । येणेंचि पंथें ॥ ज्ञाने.६.१५६ ॥ हा मार्ग जैं देखिजे । तैं ताहान भूक विसरिजे । रात्रिदिवस नेणिजे । वाटे इये ॥ ज्ञाने.६.१५७ ॥ चालतां पाउल जेथ पडे । तेथ अपवर्गाची खाणी उघडे । आव्हांटलिया तरी जोडे । स्वर्गसुख ॥ ज्ञाने.६.१५८ ॥ निगिजे पूर्वीलिया मोहरा । की येइजे पश्चिमेचिया घरा । निश्चळपणें धनुर्धरा । चालणें एथिंचें ॥ ज्ञाने.६.१५९ ॥ येणें मार्गें जया ठाया जाइजे । तो गांव आपणचि होइजे । हें सांगों काय सहजें । जाणसी तूं ॥ ज्ञाने.६.१६० ॥ तेथें पार्थें म्हणितलें देवा । तरी तेंचि मग केव्हां । कां आर्तिसमुद्रौनि न काढावा । बुडतु जी मी ॥ ज्ञाने.६.१६१ ॥ तंव कृष्ण म्हणती ऐसें । हें उत्संखळ बोलणें कायसें । आम्ही सांगतसों आपैसें । वरी पुशिलें तुवां ॥ ज्ञाने.६.१६२ ॥</p>
<p>शुचौ देशे प्रतिष्ठाप्य स्थिरमासनमात्मनः । नात्युच्छ्रितं नातिनीचं चैलाजिनकुशोत्तरम् ॥ भ.गी.६.११ ॥</p>
<p>[शुचौ देशे प्रतिष्ठाप्य] तरी विशेषें आतां बोलिजेल । परी तें अनुभवें उपेगा जाईल । म्हणोनि तैसें एक लागेल । स्थान पाहावें ॥ ज्ञाने.६.१६३ ॥ जेथ आराणुकेचेनि कोडें । बैसलिया उठों नावडे । वैराग्यासी दुणीव चढे । देखिलिया जें ॥ ज्ञाने.६.१६४ ॥ जो संतीं वसविला ठावो । संतोषासि सावावो । मना होय उत्सावो । धैर्याचा ॥ ज्ञाने.६.१६५ ॥ अभ्यासचि आपणयातें करी । हृदयातें अनुभव वरी । ऐसी रम्यपणाची थोरी । अखंड जेथ ॥ ज्ञाने.६.१६६ ॥ जया आड जातां पार्था । तपश्चर्या मनोरथा । पाखांडियाही आस्था । समूळ होय ॥ ज्ञाने.६.१६७ ॥ स्वभावें वाटे येतां । जरी वरपडा जाहाला अवचिता । तरी सकामही परी माघौता । निघों विसरे ॥ ज्ञाने.६.१६८ ॥ ऐसेनि न राहतयातें राहावी । भ्रमतयातें बैसवी । थापटूनि चेववी । विरक्तीतें ॥ ज्ञाने.६.१६९ ॥ हें राज्य वर सांडिजे । मग निवांता एथेंचि असिजे । ऐसें श्रृंगारियांहि उपजे । देखतखेवो ॥ ज्ञाने.६.१७० ॥ जें येणेंमानें बरवंट । आणि तैसेंचि अतिचोखट । जेथ अधिष्ठान प्रगट । डोळां दिसे ॥ ज्ञाने.६.१७१ ॥ आणिकही एक पहावें । जें साधकी वसतें होआवें । आणि जनाचेनि पायरवें । रुळेचिना ॥ ज्ञाने.६.१७२ ॥ जेथ अमृताचेनि पाडें । मुळाहीसकट गोडें । जोडती दाटें झाडें । सदा फळतीं ॥ ज्ञाने.६.१७३ ॥ पाउला पाउला उदकें । वर्षाकाळावीण अतिचोखें । निर्झरें कां विशेषें । सुलभें जेथें ॥ ज्ञाने.६.१७४ ॥ हा आतपाही अळुमाळ । जाणिजे तरी शीतळ । पवन अति निश्चळ । मंद झुळके ॥ ज्ञाने.६.१७५ ॥ बहुतकरूनि निःशब्द । दाट न रिघे श्वापद । शुक हन षट्पद । तेउतें नाहीं ॥ ज्ञाने.६.१७६ ॥ पाणिलगें हंसें । दोनी चारी सारसें । कवणें एके वेळे बैसे । कोकिळही हो कां ॥ ज्ञाने.६.१७७ ॥ निरंतर नाहीं । तरी आलीं गेलीं कांहीं । होतु कां मयूरेंही । आम्ही ना न म्हणों ॥ ज्ञाने.६.१७८ ॥ परी आवश्यक पांडवा । ऐसा ठाव जोडावा । तेथ निगूढ मठ होआवा । कां शिवालय ॥ ज्ञाने.६.१७९ ॥ दोहींमाजि आवडे तें । जें मानवलें होय चित्तें । बहुतकरूनि एकांतें । बैसिजे गा ॥ ज्ञाने.६.१८० ॥ [स्थिरमासनमात्मनः] म्हणोनि तैसें तें जाणावें । मनराहतें पाहावें । राहेल तेथ रचावें । आसन ऐसें ॥ ज्ञाने.६.१८१ ॥ [चैलाजिनकुशोत्तरं] वरी चोखट मृगसेवडी । माजि धूतवस्त्राची घडी । तळवटीं अमोडी । कुशांकुर ॥ ज्ञाने.६.१८२ ॥ सकोमळ सरिसे । सुबद्ध राहती आपैसे । एकपाडें तैसे । वोजा घालीं ॥ ज्ञाने.६.१८३ ॥ [नात्युच्छ्रितं नातिनीचं] परी सावियाचि उंच होईल । तरी आंग हन डोलेल । नीच तरी पावेल । भूमिदोष ॥ ज्ञाने.६.१८४ ॥ म्हणोनि तैसें न करावें । समभाव धरावें । हें बहु असो होआवें । आसन ऐसें ॥ ज्ञाने.६.१८५ ॥</p>
<p>तत्रैकाग्रं मनः कृत्वा यतचित्तेन्द्रियक्रियः । उपविश्यासने युञ्ज्याद्योगमात्मविशुद्धये ॥ भ.गी.६.१२ ॥</p>
<p>[तत्रैकाग्रं मनः कृत्वा] मग तेथ आपण । एकाग्र अंतःकरण । करूनि सद्गुरुस्मरण । अनुभविजे ॥ ज्ञाने.६.१८६ ॥ [आत्मविशुद्धये] जेथ स्मरतेनि आदरें । सबाह्य सात्त्विकें भरे । जंव काठिण्य विरे । अहंभावाचें ॥ ज्ञाने.६.१८७ ॥ [यतचित्तेन्द्रियक्रियः] विषयांचा विसर पडे । इंद्रियांची कसमस मोडे । मनाची घडी घडे । हृदयामाजी ॥ ज्ञाने.६.१८८ ॥ ऐसें ऐक्य हें सहजें । [युञ्ज्यात्] फावे तंव राहिजे । [उपविश्यासने] मग तेणेंचि बोधें बैसिजे । आसनावरी ॥ ज्ञाने.६.१८९ ॥ [योगं] आतां आंगातें आंग वरी । पवनातें पवन धरी । ऐसी अनुभवाची उजरी । होंचि लागे ॥ ज्ञाने.६.१९० ॥ प्रवृत्ति माघौती मोहरे । समाधि ऐलाडी उतरे । आघवें अभ्यासूं सरे । बैसतखेवो ॥ ज्ञाने.६.१९१ ॥ मुद्रेची प्रौढी ऐसी । तेचि सांगिजेल आतां परियेसीं । तरी ऊरु या जघनासी । जडोनि घालीं ॥ ज्ञाने.६.१९२ ॥ चरणतळें देव्हडीं । आधारद्रुमाच्या बुडीं । सुघटितें गाढीं । संचरीं पां ॥ ज्ञाने.६.१९३ ॥ सव्य तो तळीं ठेविजे । तेणें सिवणीमध्य पीडिजे । वरी बैसे तो सहजें । वामचरण ॥ ज्ञाने.६.१९४ ॥ गुदमेढ्राआंतौतीं । चारी अंगुळें निगुतीं । तेथ सार्ध सार्ध प्रांतीं । सांडूनियां ॥ ज्ञाने.६.१९५ ॥ माजि अंगुळ एक निगे । तेथ टांचेचेनि उत्तरभागें । नेहेटिजे वरी आंगें । पेललेनी ॥ ज्ञाने.६.१९६ ॥ उचलिलें कां नेणिजे । तैसें पृष्ठांत उचलिजे । गुल्फद्वय धरिजे । तेणेंचि मानें ॥ ज्ञाने.६.१९७ ॥ मग शरीर संचु पार्था । अशेषही सर्वथा । पार्ष्णीचा माथा । स्वयंभ होय ॥ ज्ञाने.६.१९८ ॥ अर्जुना हें जाण । मूळबंधाचें लक्षण । वज्रासन गौण । नाम यासी ॥ ज्ञाने.६.१९९ ॥ ऐसी आधारीं मुद्रा पडे । आणि अधींचा मार्ग मोडे । तेथ अपान आंतुलेकडे । वोहोटों लागे ॥ ज्ञाने.६.२०० ॥</p>
<p>समं कायशिरोग्रीवं धारयन्नचलं स्थिरः । सम्प्रेक्ष्य नासिकाग्रं स्वं दिशश्चानवलोकयन् ॥ भ.गी.६.१३ ॥</p>
<p>[समं कायशिरो -] तंव करसंपुट आपैसें । वामचरणीं बैसे । बाहुमूळीं दिसे । थोरीव आली ॥ ज्ञाने.६.२०१ ॥ माजि उभारिलेनि दंडें । शिरकमळ होय गाढें । नेत्रद्वारींचीं कवाडें । लागूं पाहती ॥ ज्ञाने.६.२०२ ॥ [सम्प्रेक्ष्य नासिकाग्रं स्वं] वरचिलीं पातीं न ढळती । तळींचीं तळीं पुंजाळती । तेथ अर्धोन्मीलित स्थिती । उपजे तया ॥ ज्ञाने.६.२०३ ॥ दिठी राहोनि आंतुलेकडे । बाहेर पाउल घाली कोडें । ते ठायीं ठावो पडे । नासाग्रपीठीं ॥ ज्ञाने.६.२०४ ॥ ऐसें आंतच्या आंतचि रचे । बाहेरी मागुतें नवचे । म्हणोनि राहणें आधिये दिठीचें । तेथेंचि होय ॥ ज्ञाने.६.२०५ ॥ [दिशश्चानवलोकयन्] आतां दिशांची भेटी घ्यावी । कां रूपाची वाट पहावी । हे चाड सरे आघवी । आपसया ॥ ज्ञाने.६.२०६ ॥ [ग्रीवं धारयन्नचलं स्थिरः] मग कंठनाळ आटे । हनुवटी हडौती दाटे । ते गाढी होऊनि नेहटे । वक्षस्थळीं ॥ ज्ञाने.६.२०७ ॥ माजि घटिका लोपे । वरी बंध जो आरोपे । तो जाळंधर म्हणिपे । पंडुकुमरा ॥ ज्ञाने.६.२०८ ॥ [मूलबन्धे जालंधरबन्धे च कृते आकर्षणाख्यबन्धः नाभेरधोभागे स्वयमेव भवति] नाभी वरी पोखे । उदर हें थोके । अंतरीं फांके । हृदयकोश ॥ ज्ञाने.६.२०९ ॥ स्वाधिष्ठानावरीचिले कांठीं । नाभिस्थानातळवटीं । बंध पडे किरीटी । वोढियाणा तो ॥ ज्ञाने.६.२१० ॥ ऐसी शरीराबाहेरलीकडे । अभ्यासाची पाखर पडे ।</p>
<p>प्रशान्तात्मा विगतभीर्ब्रह्मचारिव्रते स्थितः । मनः संयम्य मच्चित्तो युक्त आसीत मत्परः ॥ भ.गी.६.१४ ॥</p>
<p>[प्रशान्तात्मा] तंव आंत त्राय मोडे । मनोधर्माची ॥ ज्ञाने.६.२११ ॥ कल्पना निमे । प्रवृत्ति शमे । आंग मन विरमे । सावियाची ॥ ज्ञाने.६.२१२ ॥ क्षुधा काय जाहाली । निद्रा केउती गेली । हे आठवणही हारपली । न दिसे वेगां ॥ ज्ञाने.६.२१३ ॥ जो मूळबंधें कोंडला । अपान माघौता मुरडला । तो सवेंचि वरी सांकडला । धरी फुगू ॥ ज्ञाने.६.२१४ ॥ क्षोभलेपणें माजे । उवाइला ठायीं गाजे । मणिपूरेंसीं झुंजे । राहोनियां ॥ ज्ञाने.६.२१५ ॥ [विगतभीः] मग थांबलिये वाहटुळी । सैंघ घेऊनि घर डहुळी । बाळपणींची कुहीटुळी । बाहेर घाली ॥ ज्ञाने.६.२१६ ॥ भीतरी वळी न धरे । कोठ्यामाजी संचरे । कफपित्तांचे थारे । उरों नेदी ॥ ज्ञाने.६.२१७ ॥ धातूचे समुद्र उलंडी । मेदाचे पर्वत फोडी । आंतली मज्जा काढी । अस्थिगत ॥ ज्ञाने.६.२१८ ॥ नाडीतें सोडवी । गात्रांतें बिघडवी । साधकांतें भेडसावी । परी बिहावें ना ॥ ज्ञाने.६.२१९ ॥ व्याधीतें दावी । सवेंचि हारवी । आप पृथ्वी कालवी । एकवाट ॥ ज्ञाने.६.२२० ॥ [श्रीभगवता संक्षेपेणोक्तं योगं विशेषेण व्याचष्टे-ब्रह्मचारिव्रते स्थितः] तंव येरीकडे धनुर्धरा । आसनाचा उबारा । शक्ति करी उजगरा । कुंडलिनी ते ॥ ज्ञाने.६.२२१ ॥ नागिणीचें पिलें । कुंकुमें नाहलें । वळण घेऊनि आलें । सेजे जैसें ॥ ज्ञाने.६.२२२ ॥ तैसी ते कुंडलिनी । मोटकी औट वळणी । अधोमुख सर्पिणी । निदेली असे ॥ ज्ञाने.६.२२३ ॥ विद्युल्लतेची विडी । वह्निज्वाळांची घडी । पंधरेयाची चोखडी । घोंटीव जैसी ॥ ज्ञाने.६.२२४ ॥ तैसी सुबंध आटली । पुटीं होती दाटली । ते वज्रासनें चिमुटली । सावध होय ॥ ज्ञाने.६.२२५ ॥ तेथ नक्षत्र जैसें उलंडलें । की सूर्याचें आसन मोडलें । तेजाचें बीज विरूढलें । अंकुरेंशीं ॥ ज्ञाने.६.२२६ ॥ तैसी वेढियांतें सोडिती । कवतिकें आंग मोडिती । कंदावरी शक्ती । उठिली दिसे ॥ ज्ञाने.६.२२७ ॥ सहजें बहुतां दिवसांची भूक । वरी चेवविली तें होय मिष । मग आवेशें पसरी मुख । ऊर्ध्व उजू ॥ ज्ञाने.६.२२८ ॥ तेथ हृदयकोशातळवटीं । जो पवन भरे किरीटी । तया सगळेयाची मिठी । देऊन घाली ॥ ज्ञाने.६.२२९ ॥ मुखींच्या ज्वाळीं । तळीं वरी कवळी । मांसाची वडवाळी । आरोगूं लागे ॥ ज्ञाने.६.२३० ॥ जे जे ठाय समांस । तेथ आहाच जोडे घाउस । पाठी एक दोनी घांस । हियाही भरी ॥ ज्ञाने.६.२३१ ॥ मग तळवे तळहात शोधी । ऊर्ध्वींचे खंड भेदी । झाडा घे संधी । प्रत्यंगाचा ॥ ज्ञाने.६.२३२ ॥ अधोभाग तरी न सांडी । परी नखींचेंही सत्त्व काढी । त्वचा धुवूनि जडी । पांजरेंशीं ॥ ज्ञाने.६.२३३ ॥ अस्थींचे नळे निरपे । शिरांचे हीर वोरपे । तंव बाहेरी विरूढी करपे । रोमबीजांची ॥ ज्ञाने.६.२३४ ॥ मग सप्तधातूंच्या सागरीं । ताहानेली घोट भरी । आणि सवेंचि उन्हाळा करी । खडखडीत ॥ ज्ञाने.६.२३५ ॥ नासापुटौनि वारा । जो जातसे अंगुळें बारा । तो गचीये धरूनि माघारा । आंत घाली ॥ ज्ञाने.६.२३६ ॥ तेथ अध वरौतें आकुंचे । ऊर्ध्व तळौतें खाचे । तया खेंवामाजी चक्राचे । पदर उरती ॥ ज्ञाने.६.२३७ ॥ येऱ्हवीं तरी दोन्ही तेव्हांचि मिळती । परी कुंडलिनी नावेक दुचित्त होती । ते तयांतें म्हणे परौती । तुम्हीचि काय एथें ॥ ज्ञाने.६.२३८ ॥ आइकें पार्थिव धातु आघवी । आरोगितां कांहीं नुरवी । आणि आपातें तंव ठेवी । पुसोनियां ॥ ज्ञाने.६.२३९ ॥ ऐसीं दोनी भूतें खाये । ते वेळीं संपूर्ण धाये । मग सौम्य होऊनि राहे । सुषुम्नेपाशीं ॥ ज्ञाने.६.२४० ॥ तेथ तृप्तींचेनि संतोषें । गरळ जें वमी मुखें । तेणें तियेचेनि पीयूषें । प्राण जिये ॥ ज्ञाने.६.२४१ ॥ तो अग्नि आंतून निघे । परी सबाह्य निववूंचि लागे । ते वेळीं कसु बांधिती आंगें । सांडिली पुढती ॥ ज्ञाने.६.२४२ ॥ मार्ग सोडती नाडीचे । नवविधपण वायूचें । जाय म्हणऊनि शरीराचे । धर्म नाहीं ॥ ज्ञाने.६.२४३ ॥ इडा पिंगळा एकवटती । गांठी तिन्ही सुटती । साही पदर फुटती । चक्रांचे हे ॥ ज्ञाने.६.२४४ ॥ मग शशी आणि भानु । ऐसा कल्पिजे जो अनुमानु । तो वातीवरी पवनु । गिंवसतां न दिसे ॥ ज्ञाने.६.२४५ ॥ बुद्धीची फुलिका विरे । परिमळ घ्राणीं उरे । तोही शक्तीसवें संचरे । मध्यमेमाजी ॥ ज्ञाने.६.२४६ ॥ तंव वरिलेकडोनि ढाळें । चंद्रामृताचें तळें । कानवडोनि मिळे । शक्तिमुखीं ॥ ज्ञाने.६.२४७ ॥ तेणें नाळकें रस भरे । तो सर्वांगामाजि संचरे । जेथिंचा तेथ मुरे । प्राणपवनें ॥ ज्ञाने.६.२४८ ॥ तातलिये मुसें । मेण निघोनि जाय जैसें । मग कोंदली राहे रसें । वोतलेनी ॥ ज्ञाने.६.२४९ ॥ तैसें पिंडाचेनि आकारें । ते कळाचि कां अवतरे । वरि त्वचेचेनि पदरें । पांगुरली असे ॥ ज्ञाने.६.२५० ॥ जैसी आभाळाची बुंथी । करूनि राहे गभस्ती । मग फिटलिया दीप्ती । धरून ये ॥ ज्ञाने.६.२५१ ॥ तैसा आहाचवरि कोरडा । त्वचेचा लसे पातोडा । तो झडोनि जाय कोंडा । जैसा होय ॥ ज्ञाने.६.२५२ ॥ मग काश्मीरीचें स्वयंभ । कां रत्नबीजा निघाले कोंभ । अवयवकांतीची भांब । तैसी दिसे ॥ ज्ञाने.६.२५३ ॥ ना तरी संध्यारागींचे रंग । काढूनि वळिलें तें आंग । की अंतरज्योतीचें लिंग । निर्वाळिलें ॥ ज्ञाने.६.२५४ ॥ कुंकुमाचेें भरींव । सिद्ध रसाचें वोतींव । मज पाहतां सावेव । शांतीचि ते ॥ ज्ञाने.६.२५५ ॥ तें आनंदचित्रींचें लेप । ना तरी महासुखाचें रूप । की संतोषतरूचें रोप । थांवलें जैसें ॥ ज्ञाने.६.२५६ ॥ तो कनकचंपकाचा कळा । की अमृताचा पुतळा । ना ना सासिंनला मळा । कोंवळिकेचा ॥ ज्ञाने.६.२५७ ॥ हो कां जे शारदियेचेनि वोलें । चंद्रबिंब पाल्हेलें । कां तेजचि मूर्त बैसलें । आसनावरी ॥ ज्ञाने.६.२५८ ॥ तैसें शरीर होये । जे वेळीं कुंडलिनी चंद्र पिये । मग देहाकृति बिहे । कृतांत गा ॥ ज्ञाने.६.२५९ ॥ वार्धक्य तरी बहुडे । तारुण्याची गांठी विघडे । लोपली उघडे । बाळदशा ॥ ज्ञाने.६.२६० ॥ वयसा तरी येतुलेवरी । येऱ्हवीं बाळाचा बळार्थ करी । धैर्याची थोरी । निरुपम ॥ ज्ञाने.६.२६१ ॥ कनकद्रुमाच्या पालवीं । रत्नकलिका नित्य नवी । नखें तैसीं बरवीं । नवीं निघती ॥ ज्ञाने.६.२६२ ॥ दांतही आन होती । परि अपाडें सानेजती । जैसी दुबाहीं बैसे पाती । हिरेयांची ॥ ज्ञाने.६.२६३ ॥ माणिकुलियांचिया कणिया । सावियाचि अणुप्रमाणिया । तैसिया सर्वांगीं उधवती आणिया । रोमांचिया ॥ ज्ञाने.६.२६४ ॥ करचरणतळें । जैसीं कां रातोत्पलें । पाखाळींव होती डोळे । काय सांगों ॥ ज्ञाने.६.२६५ ॥ निडाराचेनि कोंदाटें । मोतियें नावरती संपुटें । मग शिवणी जैसी उतटे । शुक्तिपल्लवांची ॥ ज्ञाने.६.२६६ ॥ तैसी पातियांचिये कवळिये न समाये । दिठी आकळोनि निघों पाहे । आधिलीचि परी होये । गगना कवळिती ॥ ज्ञाने.६.२६७ ॥ आइकें देह होय सोनियाचें । परि लाघव घे वायूचें । जे आप आणि पृथ्वीचे । अंश नाहीं ॥ ज्ञाने.६.२६८ ॥ मग समुद्रापैलीकडील देखे । स्वर्गींचा आलोच आइके । मनोगत ओळखे । मुंगियेचें ॥ ज्ञाने.६.२६९ ॥ पवनाचा वारिकां वळघे । चाले तरी उदकी पाउल न लागे । येणें येणें प्रसंगें । येती बहुता सिद्धि ॥ ज्ञाने.६.२७० ॥ आइकें प्राणाचा हात धरूनी । गगनाची पाउटी करुनी । मध्यमेचेनि दादराहुनी । हृदया आली ॥ ज्ञाने.६.२७१ ॥ ते कुंडलिनी जगदंबा । जे चैतन्यचक्रवर्तीची शोभा । जया विश्वबीजाचिया कोंभा । साउली केली ॥ ज्ञाने.६.२७२ ॥ जे शून्यलिंगाची पिंडी । जे परमात्मया शिवाची करंडी । जे प्रणवाची उघडी । जन्मभूमी ॥ ज्ञाने.६.२७३ ॥ हें असो ते कुंडलिनीबाळी । हृदयआंत आली । तंव अनाहताची बोली । चावळे ते ॥ ज्ञाने.६.२७४ ॥ शक्तीचिया आंगा लागलें । बुद्धीचें चैतन्य होतें जाहलें । तें तेणें आइकिलें । अळुमाळ ॥ ज्ञाने.६.२७५ ॥ घोषाच्या कुंडीं । नादचित्रांचीं रूपडीं । प्रणवाचिया मोडी । रेखिलीं ऐसीं ॥ ज्ञाने.६.२७६ ॥ हेंचि कल्पावें तरी जाणिजे । परि कल्पितें कैंचें आणिजे । तरी नेणों काय गाजे । तिये ठायीं ॥ ज्ञाने.६.२७७ ॥ विसरोनि गेलों अर्जुना । जंव नाश नाहीं पवना । तंव वाचा आथी गगना । म्हणऊनि घुमे ॥ ज्ञाने.६.२७८ ॥ तया अनाहताचेनि मेघें । आकाश दुमदुमों लागे । तंव ब्रह्मस्थानींचें बेगें । सहज फिटे ॥ ज्ञाने.६.२७९ ॥ आइकें कमळगर्भाकारें । जें महदाकाश दुसरें । जेथ चैतन्यें आधातुरें । होऊन असिजे ॥ ज्ञाने.६.२८० ॥ तया हृदयाच्या परिवरीं । कुंडलिनिया परमेश्वरी । तेजाची शिदोरी । विनियोगिली ॥ ज्ञाने.६.२८१ ॥ बुद्धीचेनि शाकें । हातबोनें निकें । द्वैत तेथ न देखे । तैसें केलें ॥ ज्ञाने.६.२८२ ॥ निजकांती हारविली । मग प्राणचि केवळ जाहाली । ते वेळीं कैसी गमली । म्हणावी पां ॥ ज्ञाने.६.२८३ ॥ हो कां जे पवनाची पुतळी । पांघुरली होती सोनेसळी । ते फेडूनियां वेगळी । ठेविली तिया ॥ ज्ञाने.६.२८४ ॥ ना तरी वायूचेनि आंगें झगटली । दीपाची दृष्टी निमटली । कां लखलखोनि हारपली । वीज गगनीं ॥ ज्ञाने.६.२८५ ॥ तैसी हृदय-कमळवेऱ्हीं । दिसे जैसी सोनियाची सरी । ना तरी प्रकाशजळाची झरी । वाहत आली ॥ ज्ञाने.६.२८६ ॥ मग ते हृदयभूमी पोकळे । जिराली कां एके वेळे । तैसें शक्तीचें रूप मावळे । शक्तीचिमाजी ॥ ज्ञाने.६.२८७ ॥ तेव्हां तरी शक्तीचि म्हणिजे । येऱ्हवीं तो प्राण केवळ जाणिजे । आतां नादबिंदु नेणिजे । कळाज्योति ॥ ज्ञाने.६.२८८ ॥ मनाचा हन मार । कां पवनाचा आधार । ध्यानाचा आदर । नाहीं परी ॥ ज्ञाने.६.२८९ ॥ हे कल्पना घे सांडी । ते नाहीं इये परवडी । हे महाभूतांची फुडी । आटणी देखां ॥ ज्ञाने.६.२९० ॥ पिंडें पिंडाचा ग्रस । तो हा नाथसंकेतींचा दंश । परि दाऊनि गेला उद्देश । श्रीमहाविष्णु ॥ ज्ञाने.६.२९१ ॥ तया ध्वनियाचें केणें सोडुनी । यथार्थाची घडी झाडुनी । उपलविली म्यां जाणुनी । ग्रहीक श्रोते ॥ ज्ञाने.६.२९२ ॥</p>
<p>[योगाभ्यासस्य फलमाह -] युञ्जन्नेवं सदात्मानं योगी नियतमानसः । शान्तिं निर्वाणपरमां मत्संस्थामधिगच्छति ॥ भ.गी.६.१५ ॥</p>
<p>[युञ्जन्नेवं सदात्मानं] ऐकें शक्तीचें तेज जेव्हां लोपे । तेथ देहाचें रूप हारपे । मग तो डोळ्यांमाजी लपे । जगाचिया ॥ ज्ञाने.६.२९३ ॥ येऱ्हवीं आधिलाचिऐसें । सावयव तरी दिसे । परी वायूचें जैसें । वळिलें होय ॥ ज्ञाने.६.२९४ ॥ ना तरी कर्दळीचा गाभा । बुंथी सांडोनि उभा । कां अवयवचि नभा । उदयला तो ॥ ज्ञाने.६.२९५ ॥ तैसें होय शरीर । तैं तें म्हणिजे खेचर । हें पद होतां चमत्कार । पिंडजनीं ॥ ज्ञाने.६.२९६ ॥ देखें साधक निघोनि जाये । मागां पाउलांची वोळ राहे । तेथ ठायीं ठायीं होये । अणिमादिक ॥ ज्ञाने.६.२९७ ॥ परी तेणें काय काज आपणपयां । अवधारीं ऐसा धनंजया । लोप आथी भूतत्रया । देहींच्या देहीं ॥ ज्ञाने.६.२९८ ॥ पृथ्वीतें आप विरवी । आपातें तेज जिरवी । तेजातें पवन हरवी । हृदयामाजी ॥ ज्ञाने.६.२९९ ॥ पाठीं आपण एकला उरे । परी शरीराचेनि अनुकारें । [योगी नियतमानसः] मग तोही निगे अंतरें । गगना मिळे ॥ ज्ञाने.६.३०० ॥ ते वेळीं कुंडलिनी हे भाष जाये । मारुत ऐसें नाम होये । परी शक्तिपण तें आहे । जंव न मिळे शिवीं ॥ ज्ञाने.६.३०१ ॥ मग जालंधर सांडी । ककारांत फोडी । गगनाचिये पाडीं । पैठी होय ॥ ज्ञाने.६.३०२ ॥ ते ॐकाराचिये पाठी । पाय देत उठाउठी । पश्यंतीचिये पाउठी । मागां घाली ॥ ज्ञाने.६.३०३ ॥ पुढें तन्मात्रा अर्धवरी । आकाशाच्या अंतरीं । भरती गमे सागरीं । सरिता जेवीं ॥ ज्ञाने.६.३०४ ॥ [मत्संस्थामधिगच्छति] मग ब्रह्मरंध्रीं स्थिरावोनी । सोहंभावाच्या बाह्या पसरुनी । परमात्मलिंगा धांवोनी । आंगा घडे ॥ ज्ञाने.६.३०५ ॥ तंव महाभूतांची जवनिक फिटे । मग दोहींसि होय झटें । तेथ गगनासकट आटे । समरसीं तिये ॥ ज्ञाने.६.३०६ ॥ पैं मेघाचेनि मुखीं निवडला । समुद्र कां वोघीं पडिला । तो मागुता जैसा आला । आपणपयां ॥ ज्ञाने.६.३०७ ॥ तेवीं पिंडाचेनि मिषें । पदीं पद प्रवेशे । तें एकत्व होय तैसें । पंडुकुमरा ॥ ज्ञाने.६.३०८ ॥ [शान्तिं निर्वाणपरमां] आतां दुजें हन होतें । की एकचि हें आइतें । ऐसिये विवंचनेपुरतें । उरेचिना ॥ ज्ञाने.६.३०९ ॥ गगनीं गगन लया जाये । ऐसें जें कांहीं आहे । तें अनुभवें जो होये । तो होऊनि ठाके ॥ ज्ञाने.६.३१० ॥ म्हणोनि तेथींची मात । न चढेचि बोलाचा हात । जेणें संवादाचिया गांवाआंत । पैठी कीजे ॥ ज्ञाने.६.३११ ॥ [अयमभिप्रायः] अर्जुना येऱ्हवीं तरी । इया अभिप्रायाचा जे गर्व धरी । ते पाहें पां वैखरी । दुरी ठेली ॥ ज्ञाने.६.३१२ ॥ भ्रूलता मागलीकडे । तेथ मकाराचेंचि आंग न मांडे । सडेया प्राणा सांकडें । गगना येतां ॥ ज्ञाने.६.३१३ ॥ पाठीं तेथेंचि तो भेसळला । तैं शब्दा दिवो मावळला । मग तयाहिवरी आटु भविन्नला । आकाशाचा ॥ ज्ञाने.६.३१४ ॥ आतां महाशून्याचिया डोहीं । जेथ गगनासीचि थावो नाहीं । तेथ तागा लागेल काई । बोलाचा इया ॥ ज्ञाने.६.३१५ ॥ म्हणूनि आखरामाजि सांपडे । की कानावरी जोडे । हें तैसें नव्हे फुडें । त्रिशुद्धी गा ॥ ज्ञाने.६.३१६ ॥ जैं कांहीं दैवें । अनुभविलें फावे । तैं आपणचि हें ठाकावें । होऊनियां ॥ ज्ञाने.६.३१७ ॥ पुढती जाणणें तें नाहींचि । म्हणोनि असो किती हेंचि । बोलावें आतां वायांचि । धनुर्धरा ॥ ज्ञाने.६.३१८ ॥ ऐसें शब्दजात माघौतें सरे । तेथ संकल्पाचें आयुष्य पुरे । वाराही जेथ न शिरे । विचाराचा ॥ ज्ञाने.६.३१९ ॥ जें उन्मनियेचें लावण्य । जें तुर्येचें तारुण्य । अनादि जें अगण्य । परमतत्त्व ॥ ज्ञाने.६.३२० ॥ जें विश्वाचें मूळ । जें योगद्रुमाचें फळ । जें आनंदाचें केवळ । चैतन्य गा ॥ ज्ञाने.६.३२१ ॥ जें आकाराचा प्रांत । जें मोक्षाचा एकांत । जेथ आदि आणि अंत । विरोनि गेले ॥ ज्ञाने.६.३२२ ॥ जें महाभूतांचें बीज । जें महातेजाचें तेज । एवं पार्था जें निज । स्वरूप माझें ॥ ज्ञाने.६.३२३ ॥ ते हे चतुर्भुज कोंभेली । जयाची शोभा रूपासि आली । देखोनि नास्तिकी नोकिलीं । भक्तवृंदें ॥ ज्ञाने.६.३२४ ॥ तें अनिर्वाच्य महासुख । पैं आपणचि जाहले जे पुरुष । जयांचे कां निष्कर्ष । प्राप्तिवेरीं ॥ ज्ञाने.६.३२५ ॥ आम्हीं साधन हें जें सांगितलें । तेंचि शरीरा जिहीं केलें । ते आमुचेनि पाडें आले । निर्वाळलेया ॥ ज्ञाने.६.३२६ ॥ परब्रह्माचेनि रसें । देहाकृतीचिये मुसें । वोतींव जाहाले तैसे । दिसती आंगें ॥ ज्ञाने.६.३२७ ॥ जरी हे प्रतीति हन अंतरीं फांके । तरी विश्वचि हें अवघें झांके । तंव अर्जुन म्हणे निकें । साचचि जी हें ॥ ज्ञाने.६.३२८ ॥ कां जे आपण आतां देव । हा बोलिले जो उपाव । तो प्राप्तीचा ठाव । म्हणोनि घडे ॥ ज्ञाने.६.३२९ ॥ इये अभ्यासीं जे दृढ होती । ते भरंवसेनि ब्रह्मत्वा येती । हें सांगतियाचि रीती । कळलें मज ॥ ज्ञाने.६.३३० ॥ देवा गोठीचि हे ऐकतां । बोध उपजतसे चित्ता । मा अनुभवें तल्लीनता । नोहेल केवीं ॥ ज्ञाने.६.३३१ ॥ म्हणऊनि एथ कांहीं । अनारिसें नाहीं । परी नावभरी चित्त देईं । बोला एका ॥ ज्ञाने.६.३३२ ॥ आतां कृष्णा तुवां सांगीतला योग । तो मना तरी आला चांग । परी न शकें करूं पांग । योग्यतेचा ॥ ज्ञाने.६.३३३ ॥ सहजें आंगिक जेतुलें आहे । तेतुलियाचि जरी सिद्धि जाये । तरी हाचि मार्ग सुखोपायें । अभ्यासीन ॥ ज्ञाने.६.३३४ ॥ ना तरी देव जैसें सांगतील । तैसें आपणपें जरी न ठकेल । तरी योग्यतेवीण होईल । तेंचि पुसों ॥ ज्ञाने.६.३३५ ॥ जीवींची ऐसी धारण । म्हणोनि पुसावया जाहालें कारण । मग म्हणे तरी आपण । चित्त देइजो ॥ ज्ञाने.६.३३६ ॥ हांहो जी अवधारिलें । जें हें साधन तुम्हीं निरूपिलें । तें आवडतयाहि अभ्यासिलें । फावों शके ॥ ज्ञाने.६.३३७ ॥ की योग्यतेवीण नाहीं । ऐसें हन आहे कांहीं । तेथ श्रीकृष्ण म्हणती काई । धनुर्धरा ॥ ज्ञाने.६.३३८ ॥ हें काज कीर निर्वाण । परी आणिकही जें कांहीं साधारण । तेंही अधिकाराचे वोडवेविण । काय सिद्धी जाय ॥ ज्ञाने.६.३३९ ॥ पैं योग्यता जे म्हणिजे । ते प्राप्तीचि अधीन जाणिजे । कां जें योग्य होऊनि कीजे । तें आरंभिलें फळे ॥ ज्ञाने.६.३४० ॥ तरी तैसी एथ कांहीं । सावियाचि केणी नाहीं । आणि योग्यतेची काई । खाणी असे ॥ ज्ञाने.६.३४१ ॥ नावेक विरक्त । जाहला देहधर्मीं नियत । तरी तोचि नव्हे व्यवस्थित । अधिकारिया ॥ ज्ञाने.६.३४२ ॥ येतुलालिये आयणीमाजिवडें । योग्यपण तूंतेंही जोडे । ऐसें प्रसंगें सांकडें । फेडिलें तयाचें ॥ ज्ञाने.६.३४३ ॥ [चूर्णिका] मग म्हणे पार्था । ते हे ऐसी व्यवस्था । अनियतासि सर्वथा । योग्यता नाहीं ॥ ज्ञाने.६.३४४ ॥</p>
<p>नात्यश्नतस्तु योगोऽस्ति न चैकान्तमनश्नतः । न चातिस्वप्नशीलस्य जाग्रतो नैव चार्जुन ॥ भ.गी.६.१६ ॥</p>
<p>[नात्यश्नतस्तु योगोऽस्ति] जो रसनेंद्रियाचा अंकिला । [न चातिस्वप्नशीलस्य] कां निद्रेसि जीवें विकला । तो नाहीं एथ म्हणितला । अधिकारिया ॥ ज्ञाने.६.३४५ ॥ [न चैकान्तमनश्नतः] अथवा आग्रहाचिये बांदोडी । क्षुधा तृषा कोंडी । आहारातें तोडी । मारूनियां ॥ ज्ञाने.६.३४६ ॥ [जाग्रतो नैव चार्जुन] निद्रेचिया वाटा न वचे । ऐसा दृढिवेचेनि अवतरणें नाचे । तें शरीरचि नव्हे तयाचें । मग योग कवणाचा ॥ ज्ञाने.६.३४७ ॥ म्हणोनि अतिशयें विषय सेवावा । ऐसा बोध नोहावा । कां सर्वथा निरोधावा । हेंही नको ॥ ज्ञाने.६.३४८ ॥</p>
<p>युक्ताहारविहारस्य युक्तचेष्टस्य कर्मसु । युक्तस्वप्नावबोधस्य योगो भवति दुःखहा ॥ भ.गी.६.१७ ॥</p>
<p>[युक्ताहारविहारस्य] आहार तरी सेविजे । परी युक्तीचेनि मापें मविजे । [युक्तचेष्टस्य कर्मसु] क्रियाजात आचरिजे । तयाचि स्थिति ॥ ज्ञाने.६.३४९ ॥ मापितला बोल बोलिजे । मितलिया पाउलीं चालिजे । [युक्तस्वप्नावबोधस्य] निद्रेही मान दीजे । अवसरें एकें ॥ ज्ञाने.६.३५० ॥ जागणें जरी जाहलें । तरी व्हावें तें मितलें । येतुलेनि धातुसाम्य संचलें । असेल सुख ॥ ज्ञाने.६.३५१ ॥ [योगो भवति दुःखहा] ऐसें युक्तीचेनि हातें । जैं इंद्रियां वोपिजे भातें । तैं संतोषासी वाढतें । मनचि करी ॥ ज्ञाने.६.३५२ ॥</p>
<p>यदा विनियतं चित्तमात्मन्येवावतिष्ठते । निःस्पृहः सर्वकामेेभ्यो युक्त इत्युच्यते तदा ॥ भ.गी.६.१८ ॥</p>
<p>[यदा विनियतं चित्तं] बाहेर युक्तीची मुद्रा पडे । तंव आंत आंत सुख वाढे । तेथें सहजेंचि योग घडे । नाभ्यासितां ॥ ज्ञाने.६.३५३ ॥ [निःस्पृहः सर्वकामेभ्यः] जैसें भाग्याचिये भडसें । उद्यमाचेनि मिषें । मग समृद्धिजात आपैसें । घर रिघे ॥ ज्ञाने.६.३५४ ॥ [आत्मन्येवावतिष्ठते] तैसा युक्तिमंत कौतुकें । अभ्यासाचिया मोहरा ठाके । आणि आत्मसिद्धीचि पिके । अनुभव तयाचा ॥ ज्ञाने.६.३५५ ॥ [युक्त इत्युच्यते तदा] म्हणोनि युक्ति हे पांडवा । घडे जया सदैवा । तो अपवर्गींचिये राणिवा । अळंकरिजे ॥ ज्ञाने.६.३५६ ॥</p>
<p>यथा दीपो निवातस्थो नेङ्गते सोपमा स्मृता । योगिनो यतचित्तस्य युञ्जतो योगमात्मनः ॥ भ.गी.६.१९ ॥</p>
<p>[योगिन इति] युक्ति योगाचें आंग पावे । ऐसें प्रयाग जेथ होय बरवें । तेथ क्षेत्रन्यासें स्थिरावे । मानस जयाचें ॥ ज्ञाने.६.३५७ ॥ [यथेति] तयातें योगयुक्त तू म्हण । हेंही प्रसंगें जाण । तें दीपाचें उपलक्षण । निर्वातींचिया ॥ ज्ञाने.६.३५८ ॥ [योगिन इत्यर्धस्य स्पष्टत्वादुत्तरश्लोकचूर्णिकायामेवैतद्भावार्थो ज्ञेयः] आतां तुझें मनोगत जाणोनी । कांहीं एक आम्ही म्हणोनी । तें निकें चित्त देऊनी । परिसावें गा ॥ ज्ञाने.६.३५९ ॥ तूं प्राप्तीची चाड वाहसी । परी अभ्यासीं दक्ष न होसी । तें सांग पां कां बिहसी । दुवाडपणें ॥ ज्ञाने.६.३६० ॥ तरी पार्था हें झणें । सायास घेशी हो मनें । वायां बागूल इयें दुर्जनें । इंद्रियें करिती ॥ ज्ञाने.६.३६१ ॥ पाहें पां आयुष्यातें अढळ करी । जें सरतें जीवित वारी । तया औषधातें वैरी । काय जिव्हा न म्हणे ॥ ज्ञाने.६.३६२ ॥ ऐसें हितासि जें जें निकें । तें सदाचि या इंद्रियां दुखे । येऱ्हवीं सोपें योगासारिखें । कांहीं आहे ॥ ज्ञाने.६.३६३ ॥</p>
<p>यत्रोपरमते चित्तं निरुद्धं योगसेवया । यत्र चैवात्मनात्मानं पश्यन्नात्मनि तुष्यति ॥ भ.गी.६.२० ॥ सुखमात्यन्तिकं यत्तद्बुद्धिग्रह्यमतीन्द्रियम् । वेत्ति यत्र न चैवायं स्थितश्चलति तत्त्वतः ॥ भ.गी.६.२१ ॥</p>
<p>[निरुद्धं योगसेवया] म्हणोनि आसनाचिया गाढिका । जो आम्हीं अभ्यास सांगितला निका । तेणें होईल तरी हो कां । निरोध ययां ॥ ज्ञाने.६.३६४ ॥ [यत्रोपरमते चित्तं] येऱ्हवीं तरी येणें योगें । जैं इंद्रियां विंदाण लागे । तैं चित्त भेटों रिगे । आपणपेयां ॥ ज्ञाने.६.३६५ ॥ [यत्र चैवात्मनात्मानं पश्यन्नात्मनि] परतोनि पाठिमोरें ठाके । आणि आपणियातें आपण देखे । देखतखेंवो वोळखे । म्हणे तत्त्व हें मी ॥ ज्ञाने.६.३६६ ॥ [तुष्यति] तिये वोळखीचि सरिसें । सुखाचिया साम्राज्यीं बैसे । [सुखमात्यन्तिकं यत्तद्बुद्धिग्रह्यं] मग आपणपां समरसें । विरोनि जाय ॥ ज्ञाने.६.३६७ ॥ [वेत्ति यत्र न चैवायं] जयापरतें आणिक नाहीं । [अतीन्द्रियं] जयातें इंद्रियें नेणती कंहीं । [स्थितश्चलति तत्त्वतः] तें आपणचि आपुलिया ठायीं । होऊन ठाके ॥ ज्ञाने.६.३६८ ॥</p>
<p>यं लब्ध्वा चापरं लाभं मन्यते नाधिकं ततः । यस्मिन्स्थितो न दुःखेन गुरुणापि विचाल्यते ॥ भ.गी.६.२२ ॥</p>
<p>[यमिति] मग मेरूपासूनि थोरें । देह दुःखाचेनि डोंगरें । दाटिजो पां परी भारें । चित्त न दाटे ॥ ज्ञाने.६.३६९ ॥ कां शस्त्रें वरी तोडिलिया । देह अग्नीमाजि पडलिया । चित्त महासुखीं पहुडलिया । चेवो न ये ॥ ज्ञाने.६.३७० ॥ [यस्मिन्निति] ऐसें आपणपां रिगोनि ठाये । मग देहाची वास न पाहे । आणिकचि सुख होऊनि जाये । म्हणूनि विसरे ॥ ज्ञाने.६.३७१ ॥</p>
<p>तं विद्याद् दुःखसंयोगवियोगं योगसञ्ज्ञितम् । स निश्चयेन योक्तव्यो योगोऽनिर्विण्णचेतसा ॥ भ.गी.६.२३ ॥</p>
<p>[तं विद्यादिति] जया सुखाचिया गोडी । मन आर्तीची सेचि सोडी । संसाराचें तोडी । गुंतलें जें ॥ ज्ञाने.६.३७२ ॥ जें योगाची बरव । संतोषाची राणिव । ज्ञानाची जाणिव । जयालागीं ॥ ज्ञाने.६.३७३ ॥ [स निश्चयेनेति] तें अभ्यासिलेनि योगें । सावयव देखावें लागे । देखिलें तरी आंगें । होइजेल गा ॥ ज्ञाने.६.३७४ ॥</p>
<p>सङ्कल्पप्रभवान्कामान्स्त्यक्त्वा सर्वानशेषतः । मनसैवेन्द्रियग्रमं विनियम्य समन्ततः ॥ भ.गी.६.२४ ॥</p>
<p>[सङ्कल्पप्रभवानिति] तरी तोचि योग बापा । एके परी आहे सोपा । जरी पुत्रशोक संकल्पा । दाखविजे ॥ ज्ञाने.६.३७५ ॥ [मनसैवेति] हा विषयातें निमालिया आइके । इंद्रियें नेमाचिया धारणीं देखे । तरी हियें घालूनि मुके । जीवित्वासी ॥ ज्ञाने.६.३७६ ॥ ऐसें वैराग्य हें करी । तरी संकल्पाची सरे वारी । सुखें धृतीचिया धवळारीं । बुद्धि नांदे ॥ ज्ञाने.६.३७७ ॥</p>
<p>शनैः शनैरुपरमेद् बुद्ध्या धृतिगृहीतया । आत्मसंस्थं मनः कृत्वा न किञ्चिदपि चिन्तयेत् ॥ भ.गी.६.२५ ॥ यतो यतो निश्चरति मनश्चञ्चलमस्थिरम् । ततस्ततो नियम्यैदात्मन्येव वशं नयेत् ॥ भ.गी.६.२६ ॥</p>
<p>[बुद्ध्या धृतिगृहीतया] बुद्धि धैर्या होय वसौटा । तरी मनातें अनुभवाचिया वाटा । [शनैरिति] हळु हळु आणूनि करी प्रतिष्ठा । आत्मभुवनीं ॥ ज्ञाने.६.३७८ ॥ याही एके परी । प्राप्ति आहे विचारीं । हें न ठके तरी सोपारी । आणिक ऐकें ॥ ज्ञाने.६.३७९ ॥ [आत्मसंस्थमिति पूर्वश्लोकस्थं] आतां नियमचि हा एकला । जीवें करावा आपुला । जैसा कृतनिश्चयाचिया बोला । बाहेरा नोहे ॥ ज्ञाने.६.३८० ॥ [यत इति] जरी येतुलेनि चित्त स्थिरावे । तरी काजा आलें स्वभावें । नाहीं तरी घालावें । मोकलुनी ॥ ज्ञाने.६.३८१ ॥ [तत इति] मग मोकलिलें जेथ जाईल । तेथूनि नियमूचि घेऊनि येईल । ऐसेनि स्थैर्याची होईल । सवेचि यया ॥ ज्ञाने.६.३८२ ॥</p>
<p>प्रशान्तमनसं ह्येनं योगिनं सुखमुत्तमम् । उपैति शान्तरजसं ब्रह्मभूतमकल्मषम् ॥ भ.गी.६.२७ ॥</p>
<p>[उपैति शान्तरजसमिति] पाठीं केतुलेनि एके वेळे । तया स्थैर्याचेनि मेळें । आत्मस्वरूपा जवळें । येईल सहजें ॥ ज्ञाने.६.३८३ ॥ तयातें देखोनि आंगा घडेल । तेथ अद्वैतीं द्वैत बुडेल । आणि ऐक्यतेजें उघडेल । त्रैलोक्य हें ॥ ज्ञाने.६.३८४ ॥ आकाशीं दिसे दुसरें । तें अभ्र जैं विरे । तैं गगनचि कां भरे । विश्व जैसें ॥ ज्ञाने.६.३८५ ॥ [प्रशान्तेति] तैसें चित्त लया जाये । आणि चैतन्यचि आघवें होये । ऐसी प्राप्ति सुखोपायें । आहे येणें ॥ ज्ञाने.६.३८६ ॥</p>
<p>युञ्जन्नेवं सदात्मानं योगी विगतकल्मषः । सुखेन ब्रह्मसंस्पर्शमत्यन्तं सुखमश्नुते ॥ भ.गी.६.२८ ॥</p>
<p>[युञ्जन्निति] या सोपया योगस्थिती । उकल देखिला गा बहुतीं । संकल्पाचिया संपत्ती । रुसोनियां ॥ ज्ञाने.६.३८७ ॥ [सुखेन ब्रह्मसंस्पर्शं] तें सुखाचेनि सांगातें । आलें परब्रह्मा आंतौतें । तेथ लवण जैसें जळातें । सांडूं नेणे ॥ ज्ञाने.६.३८८ ॥ [अत्यन्तं सुखमश्नुते] तैसें होय तिये मेळीं । मग सामरस्याचिया राउळीं । महासुखाची दिवाळी । जगेंसीं दिसे ॥ ज्ञाने.६.३८९ ॥ ऐसें आपले पायवरी । चालिजे आपुले पाठीवरी । [चूर्णिका] हें पार्था नागवे तरी । आन ऐकें ॥ ज्ञाने.६.३९० ॥</p>
<p>सर्वभूतस्थमात्मानं सर्वभूतानि चात्मनि । ईक्षते योगयुक्तात्मा सर्वत्र समदर्शनः ॥ भ.गी.६.२९ ॥ यो मां पश्यति सर्वत्र सर्वं च मयि पश्यति । तस्याहं न प्रणश्यामि स च मे न प्रणश्यति ॥ भ.गी.६.३० ॥</p>
<p>[सर्वभूतस्थमिति] तरी मी तंव सकळ देहीं । असें एथ विचार नाहीं । आणि तैसेंचि माझ्या ठायीं । सकळ असे ॥ ज्ञाने.६.३९१ ॥ हें ऐसेंचि संचलें । [ईक्षते] परस्परें मिसळलें । बुद्धी घेपे एतुलें । होआवें गा ॥ ज्ञाने.६.३९२ ॥ [योगयुक्तात्मा सर्वत्र समदर्शनः] येऱ्हवीं तरी अर्जुना । जो एकवटलिया भावना । सर्वभूतीं अभिन्ना । मातें भजे ॥ ज्ञाने.६.३९३ ॥ भूतांचेनि अनेकपणें । अनेक नोहे अंतःकरणें । केवळ एकत्वचि माझें जाणे । सर्वत्र जो ॥ ज्ञाने.६.३९४ ॥ [तस्याहमिति] मग तो एक हा मियां । बोलतां दिसतसे वायां । येऱ्हवीं न बोलिजे तरी धनंजया । तो मीचि आहें ॥ ज्ञाने.६.३९५ ॥ [यो मां पश्यति] दीपा आणि प्रकाशा । एकवंकीचा पाड जैसा । तो माझ्या ठायीं तैसा । मी तयामाजी ॥ ज्ञाने.६.३९६ ॥ जैसा उदकाचेनि आयुष्यें रस । कां गगनाचेनि मानें अवकाश । तैसा माझेनि रूपें रूपस । पुरुष तो गा ॥ ज्ञाने.६.३९७ ॥</p>
<p>सर्वभूतस्थितं यो मां भजत्येकत्वमास्थितः । सर्वथा वर्तमानोऽपि स योगी मयि वर्तते ॥ भ.गी.६.३१ ॥</p>
<p>[सर्वभूतस्थितमिति] जेणें ऐक्याचिये दिठी । सर्वत्र मातेंचि किरीटी । देखिला जैसा पटीं । तंतु एक ॥ ज्ञाने.६.३९८ ॥ कां स्वरूपें तरी बहुतें आहाती । परी तैसीं सोनीं बहुवें न होती । ऐसी ऐक्याचळाची स्थिती । केली जेणें ॥ ज्ञाने.६.३९९ ॥ ना तरी वृक्षांचीं पानें जेतुलीं । तेतुलीं रोपें नाहीं लाविलीं । ऐसी अद्वैतदिवसें पाहली । रात्री जया ॥ ज्ञाने.६.४०० ॥ [सर्वथेति] तो पंचात्मकी सांपडे । तरी मग सांग पां कैसेनि अडे । तो प्रतीतीचेनि पाडें । मजसीं तुके ॥ ज्ञाने.६.४०१ ॥ माझें व्यापकपण आघवें । गवसलें तयाचेनि अनुभवें । तरी न म्हणतां स्वभावें । व्यापक जाहाला ॥ ज्ञाने.६.४०२ ॥ आतां शरीरीं तरी आहे । परी शरीराचा तो नोहे । ऐसें बोलवरी होये । तें करूं ये ॥ ज्ञाने.६.४०३ ॥</p>
<p>आत्मौपम्येन सर्वत्र समं पश्यति योऽर्जुन । सुखं वा यदि वा दुःखं स योगी परमो मतः ॥ भ.गी.६.३२ ॥</p>
<p>[आत्मौपम्येन सर्वत्र] म्हणोनि असो तें विशेषें । अथवा आपणपेंयासारिखें । जो चराचर देखे । अखंडित ॥ ज्ञाने.६.४०४ ॥ [सुखं वा यदि वा दुःखं] सुखदुःखादि वर्में । कां शुभाशुभें कर्में । दोनी ऐसीं मनोधर्में । नेणेचि जो ॥ ज्ञाने.६.४०५ ॥ हे समविषम भाव । आणिकही विचित्र जें सर्व । तें मानी जैसे अवयव । आपुले होती ॥ ज्ञाने.६.४०६ ॥ [समं पश्यति योऽर्जुन] हें एकैक काय सांगावें । जया त्रैलोक्यचि आघवें । मी ऐसें स्वभावें । बोधा आलें ॥ ज्ञाने.६.४०७ ॥ [स योगी परमो मतः] तयाही देह एक की आथी । लौकिकी सुखदुःखी तयातें म्हणती । परी आम्हातें ऐसी प्रतीती । परब्रह्मचि हा ॥ ज्ञाने.६.४०८ ॥ म्हणोनि आपणपां विश्व देखिजे । आणि आपण विश्व होइजे । ऐसें साम्यचि एक उपासिजे । पांडवा गा ॥ ज्ञाने.६.४०९ ॥ हें तूतें बहुतीं प्रसंगीं । आम्ही म्हणों याचिलागीं । जे साम्यापरौती जगीं । प्राप्ति नाहीं ॥ ज्ञाने.६.४१० ॥</p>
<p>अर्जुन उवाच - योऽयं योगस्त्वया प्रोक्तः साम्येन मधुसूदन । एतस्याहं न पश्यामि चञ्चलत्वात्स्थितिं स्थिराम् ॥ भ.गी.६.३३ ॥ चञ्चलं हि मनः कृष्ण प्रमाथि बलवद्दृढम् । तस्याहं निग्रहं मन्ये वायोरिव सुदुष्करम् ॥ भ.गी.६.३४ ॥</p>
<p>[अर्जुन उवाच - योऽयं योगस्त्वया प्रोक्तः] तंव अर्जुन म्हणे देवा । तुम्ही सांगा कीर आमुचिया कणवा । [एतस्याहं न पश्यामि] परी न पुरों जी स्वभावा । मनाचिया ॥ ज्ञाने.६.४११ ॥ हें मन कैसें केवढें । ऐसें पाहों म्हणों तरी न सांपडे । [चञ्चलत्वात्स्थितिं स्थिरां] येऱ्हवीं राहटावया थोडें । त्रैलोक्य यया ॥ ज्ञाने.६.४१२ ॥ [चञ्चल हि मनः कृष्ण] म्हणोनि ऐसें कैसें घडेल । जें मर्कट समाधी येईल । [वायोरिव सुदुष्करं] कां राहा म्हणितलिया राहेल । महावात ॥ ज्ञाने.६.४१३ ॥ [प्रमाथि] जें बुद्धीतें सळी । [बलवत्] निश्चयातें टाळी । [दृढं] धैर्येंसीं हातफळी । मिळऊनि जाय ॥ ज्ञाने.६.४१४ ॥ जें विवेकातें भुलवी । संतोषासी चाड लावी । बैसिजे तरी हिंडवी । दाही दिशा ॥ ज्ञाने.६.४१५ ॥ [तस्याहं निग्रहं मन्ये] जें निरोधलें घे उवावो । जया संयमचि होय सावावो । तें मन आपुला स्वभावो । सांडील काई ॥ ज्ञाने.६.४१६ ॥ म्हणोनि मन एक निश्चळ राहेल । [साम्येन मधुसूदन] मग आम्हांसि साम्य होईल । हें विशेषेंही न घडेल । याचिलागीं ॥ ज्ञाने.६.४१७ ॥</p>
<p>श्रीभगवानुवाच - असंशयं महाबाहो मनो दुर्निग्रहं चलम् । अभ्यासेन तु कौन्तेय वैराग्येण च गृह्यते ॥ भ.गी.६.३५ ॥</p>
<p>[श्रीभगवानुवाच - असंशयमिति] तंव श्रीकृष्ण म्हणती साचचि । बोलत आहासि तें तैसेंचि । यया मनाचा कीर चपळचि । स्वभावो गा ॥ ज्ञाने.६.४१८ ॥ [अभ्यासेनेति] परी वैराग्याचेनि आधारें । जरी लाविलें अभ्यासाचिये मोहरें । तरी केतुलेनि एके अवसरें । स्थिरावेल ॥ ज्ञाने.६.४१९ ॥ कां जें यया मनाचें एक निकें । जें दखिले गोडीचिया ठाया सोके । म्हणोनि अनुभवसुखचि कवतिकें । दावीत जाइजे ॥ ज्ञाने.६.४२० ॥</p>
<p>असंयतात्मना योगो दुष्प्राप इति मे मतिः । वश्यात्मना तु यतता शक्योऽवाप्तुमुपायतः ॥ भ.गी.६.३६ ॥</p>
<p>[असंयतात्मनेति] येऱ्हवीं विरक्ति जयांसि नाहीं । जे अभ्यासीं न रिघती कंहीं । तयां नाकळे हें आम्हीही । न मनूं कायी ॥ ज्ञाने.६.४२१ ॥ परी यमनियमांचिया वाटा न वचिजे । कंहीं वैराग्याची से न करिजे । केवळ विषयजळीं ठाकिजे । बुडी देऊन ॥ ज्ञाने.६.४२२ ॥ यया जालिया मानसा कंहीं । युक्तीची कांबी लागली नाहीं । तरी निश्चळ होईल काई । कैसेनि सांगें ॥ ज्ञाने.६.४२३ ॥ म्हणोनि मनाचा निग्रह होये । ऐसा उपाय जो आहे । तो आरंभीं मग नोहे । कैसा पाहों ॥ ज्ञाने.६.४२४ ॥ [वश्यात्मनेति] तरी योगसाधन जितुकें । तें अवघेंचि काय लटिकें । परि आपणयां अभ्यासें न ठके । हेंचि म्हणें ॥ ज्ञाने.६.४२५ ॥ आंगीं योगाचें होय बळ । तरि मन केतुलें चपळ । काय महदादि हें सकळ । आपु नोहे ॥ ज्ञाने.६.४२६ ॥ तेथ अर्जुन म्हणे निकें । देवो बोलती तें न चुके । साचचि योगबळेंसीं न तुके । मनोबळ ॥ ज्ञाने.६.४२७ ॥ तरि तोचि योग कैसा केविं जाणों । आम्ही येतुले दिवस याची मातुही नेणों । म्हणोनि मनातें जी म्हणों । अनावर ॥ ज्ञाने.६.४२८ ॥ हा आतां आघवेया जन्मा । तुझेनि प्रसादें पुरुषोत्तमा । योगपरिचय आम्हां । जाहला आजी ॥ ज्ञाने.६.४२९ ॥</p>
<p>अर्जुन उवाच - अयतिः श्रद्धयोपेतो योगाच्चलितमानसः । अप्राप्य योगसंसिद्धिं कां गतिं कृष्ण गच्छति ॥ भ.गी.६.३७ ॥ कच्चिन्नोभयविभ्रष्टश्छिन्नाभ्रमिव नश्यति । अप्रतिष्ठो महाबाहो विमूढो ब्रह्मणः पथि ॥ भ.गी.६.३८ ॥ एतन्मे संशयं कृष्ण छेत्तुमर्हस्यशेषतः । त्वदन्यः संशयस्यास्य छेत्ता न ह्युपपद्यते ॥ भ.गी.६.३९ ॥</p>
<p>[अर्जुन उवाच - एतन्मे संशयं कृष्णेति] परी आणीक एक गोसांविया । मज संशय असे साविया । [त्वदन्य इति] तो तूंवांचूनि फेडावया । समर्थ नाहीं ॥ ज्ञाने.६.४३० ॥ [अयतिरिति] म्हणोनि सांगें श्रीगोविंदा । कवण एक मोक्षपदा । झोंबत होता श्रद्धा । उपायेंविण ॥ ज्ञाने.६.४३१ ॥ [विमूढो ब्रह्मणः पथि] इंद्रियग्रमोनि निगाला । आस्थेचिये वाटा लागला । आत्मसिद्धीचिया पुढिला । नगरा यावया ॥ ज्ञाने.६.४३२ ॥ [अप्राप्य योगसंसिद्धिं] तंव आत्मसिद्धि न ठकेचि । [अप्रतिष्ठो महाबाहो] आणि मागुतें न येववेचि । [नश्यति] ऐसा अस्तु गेला माझारींचि । आयुष्यभानु ॥ ज्ञाने.६.४३३ ॥ [छिन्नाभ्रमिवेति] जैसें अकाळीं आभाळ । अळुमाळ सपातळ । विपायें आलें केवळ । वसे ना वर्षे ॥ ज्ञाने.६.४३४ ॥ [कच्चिन्नोभयविभ्रष्टः] तैसीं दोन्ही दुरावलीं । जे प्राप्ती तंव अलग ठेली । आणि अप्राप्तिही सांडवली । श्रद्धा तया ॥ ज्ञाने.६.४३५ ॥ ऐसा दोहोंला अंतरला कां जी । [योगाच्चलितमानसः] जो श्रद्धेच्या समाजीं । बुडाला तया हो जी । कवण गति ॥ ज्ञाने.६.४३६ ॥</p>
<p>श्रीभगवानुवाच - पार्थ नैवेह नामुत्र विनाशस्तस्य विद्यते । न हि कल्याणकृत्कश्चिद्दुर्गतिं तात गच्छति ॥ भ.गी.६.४० ॥</p>
<p>[श्रीभगवानुवाच - पार्थ] तंव श्रीकृष्ण म्हणती पार्था । [न हि कल्याणकृदिति] जया मोक्षसुखीं आस्था । तया मोक्षावांचूनि अन्यथा । गति आहे गा ॥ ज्ञाने.६.४३७ ॥ [नैवेह नामुत्र विनाशस्तस्य विद्यते] परी एतुलें हेंचि एक घडे । जें माझारीं विसावावें पडे । तेंही परी ऐसेनि सुरवाडें । जो देवां नाहीं ॥ ज्ञाने.६.४३८ ॥ [अयं भावः] येऱ्हवीं अभ्यासाचा उचलता । पाउलीं जरी चालता । तरी दिवसा आधीं ठाकता । सोहंसिद्धीतें ॥ ज्ञाने.६.४३९ ॥ परी तेतुला वेग नव्हेचि । म्हणऊनि विसावा तरी निकाचि । पाठीं मोक्ष तंव तैसाचि । ठेविला असे ॥ ज्ञाने.६.४४० ॥</p>
<p>प्राप्य पुण्यकृतां लोकानुषित्वा शाश्वतीः समाः । शुचीनां श्रीमतां गेहे योगभ्रष्टोऽभिजायते ॥ भ.गी.६.४१ ॥</p>
<p>[प्राप्य पुण्यकृतामिति] ऐकें कवतिक हें कैसें । जे शतमखा लोक सायासें । ते तो पावे अनायासें । कैवल्यकाम ॥ ज्ञाने.६.४४१ ॥ मग तेथिंचे जे अमोघ । अलौकिक भोग । भोगितांही सांग । कांटाळे मन ॥ ज्ञाने.६.४४२ ॥ हा अंतराय अवचितां । कां वोढवला श्रीभगवंता । दिविभोग भोगितां । अनुतापी नित्य ॥ ज्ञाने.६.४४३ ॥ [शुचीनामिति] पाठीं जन्में संसारीं । परी सकल धर्मांचिया माहेरीं । लांबा उगवे आगरीं । विभवश्रियेचा ॥ ज्ञाने.६.४४४ ॥ जयातें नीतिपंथें चालिजे । सत्यधूत बोलिजे । देखावें तें देखिजे । शास्त्रदृष्टी ॥ ज्ञाने.६.४४५ ॥ वेद तो जागेश्वरु । जया व्यवसाय निजाचारु । सारासारविचारु । मंत्री जया ॥ ज्ञाने.६.४४६ ॥ जयाच्या कुळीं चिंता । जाली ईश्वराची पतिव्रता । जयातें गृहदेवता । आदि ऋद्धि ॥ ज्ञाने.६.४४७ ॥ ऐसी निजपुण्याची जोडी । वाढिन्नली सर्वसुखाची कुळवाडी । तिये जन्मे तो सुरवाडी । योगच्युत ॥ ज्ञाने.६.४४८ ॥</p>
<p>अथवा योगिनामेव कुले भवति धीमताम् । एतद्धि दुर्लभतरं लोके जन्म यदीदृशम् ॥ भ.गी.६.४२ ॥ तत्र तं बुद्धिसंयोगं लभते पौर्वदेहिकम् । यतते च ततो भूयः संसिद्धौ कुरुनन्दन ॥ भ.गी.६.४३ ॥</p>
<p>[अथवा योगिनामिति] अथवा ज्ञानाग्निहोत्री । जे परब्रह्मश्रोत्री । महासुखक्षेत्रीं । आदिवंत ॥ ज्ञाने.६.४४९ ॥ जे सिद्धांताचिया सिंहासनीं । राज्य करिती त्रिभुवनीं । जे कूजती कोकिल वनीं । संतोषाच्या ॥ ज्ञाने.६.४५० ॥ जे विवेकद्रुमाचे मुळीं । बैसले आहाति नित्य फळीं । तयां योगियांचिया कुळीं । जन्म पावे ॥ ज्ञाने.६.४५१ ॥ मोटकी देहाकृति उमटे । [तत्र तं बुद्धिसंयोगमिति] आणि निजज्ञानाची पाहांट फुटे । सूर्यापुढें प्रगटे । प्रकाश जैसा ॥ ज्ञाने.६.४५२ ॥ तैसी दशेची वाट न पाहतां । वयसेचिया गांवा न येतां । बाळपणींच सर्वज्ञता । वरी तयातें ॥ ज्ञाने.६.४५३ ॥ [यतते च तत इति] तिये सिद्धप्रज्ञेचेनि लाभें । मनचि सारस्वतें दुभे । मग सकल शास्त्रें स्वयंभें । निघती मुखें ॥ ज्ञाने.६.४५४ ॥ [एतद्धि दुर्लभतरमिति] ऐसें जें जन्म । जयालागीं देव सकाम । स्वर्गीं ठेले जप होम । करिती सदा ॥ ज्ञाने.६.४५५ ॥ अमरीं भाट होइजे । मग मृत्युलोकातें वानिजे । ऐसें जन्म पार्था गा जें । तें तो पावे ॥ ज्ञाने.६.४५६ ॥</p>
<p>पूर्वाभ्यासेन तेनैव ह्रियते ह्यवशोऽपि सः । जिज्ञासुरपि योगस्य शब्दब्रह्मातिवर्तते ॥ भ.गी.६.४४ ॥</p>
<p>[पूर्वाभ्यासेन तेनैव] आणि मागील जे सद्बुद्धि । जेथ जीवित्वा जाहाली होती अवधि । मग तेचि पुढती निरवधि । नवी लाहे ॥ ज्ञाने.६.४५७ ॥ तेथ सदैवा आणि पायाळा । वरी दिव्यांजन होय डोळां । मग देखे जैसीं अवलीळा । पाताळधनें ॥ ज्ञाने.६.४५८ ॥ [शब्दब्रह्मातिवर्तते] तैसे दुर्भेद जे अभिप्राय । कां गुरुगम्य हन ठाय । तेथ संसरेवीण जाय । बुद्धि तयाची ॥ ज्ञाने.६.४५९ ॥ [ह्रियते ह्यवशोऽपि सः] बळियें इंद्रियें येती मना । मन एकवटे पवना । पवन सहजें गगना । मिळोंचि लागे ॥ ज्ञाने.६.४६० ॥ ऐसें नेणों काय आपैसें । तयातेंचि कीजे अभ्यासें । समाधि घर पुसे । मानसाचें ॥ ज्ञाने.६.४६१ ॥ [जिज्ञासुरपि योगस्य] जाणिजे योगपीठींचा भैरव । काय हा आरंभभरेचा गौरव । की वैराग्यसिद्धीचा अनुभव । रूपा आला ॥ ज्ञाने.६.४६२ ॥ हा संसार उमाणितें माप । कां अष्टांगसामग्रीचें द्वीप । जैसें परिमळेंचि धरिजे रूप । चंदनाचें ॥ ज्ञाने.६.४६३ ॥ तैसा संतोषाचा काय घडिला । की सिद्धिभांडारींहुनि काढिला । दिसे तेणेंमानें रूढला । साधकदशे ॥ ज्ञाने.६.४६४ ॥</p>
<p>प्रयत्नाद्यतमानस्तु योगी संशुद्धकिल्बिषः । अनेकजन्मसंसिद्धस्ततो याति परां गतिम् ॥ भ.गी.६.४५ ॥</p>
<p>[प्रयत्नाद्यतमानस्तु] जे वर्षशतांचिया कोडी । जन्मसहस्रांचिया आडी । लंघितां पातला थडी । आत्मसिद्धीची ॥ ज्ञाने.६.४६५ ॥ म्हणोनि साधनजात आघवें । अनुसरे तया स्वभावें । [योगी] मग आयतिये बैसे राणिवे । विवेकाचिये ॥ ज्ञाने.६.४६६ ॥ पाठीं विचारितया वेगां । तो विवेकही ठाके मागां । मग अविचारणीय तें आंगा । घडोनि जाय ॥ ज्ञाने.६.४६७ ॥ [संशुद्धकिल्बिषः] तेथ मनाचें मेहुडें विरे । पवनाचें पवनपण सरे । आपणपां आपण मुरे । आकाशही ॥ ज्ञाने.६.४६८ ॥ प्रणवाचा माथा बुडे । येतुलेनि अनिर्वाच्य सुख जोडे । म्हणोनि आधींचि बोल बहुडे । तयालागीं ॥ ज्ञाने.६.४६९ ॥ ऐसी ब्रह्मींची स्थिती । जे सकळा गतींसी गती । तया अमूर्तीची मूर्ती । होऊनि ठाके ॥ ज्ञाने.६.४७० ॥ [अनेकजन्मसंसिद्धः] तेणें बहुतीं जन्मीं मागिलीं । विक्षेपांचीं पाणिवळें झाडिलीं । म्हणोनि उपजतखेवो बुडाली । लग्नघटिका ॥ ज्ञाने.६.४७१ ॥ [ततो याति परां गतिं] आणि तद्रूपतेसीं सुलग्न । लागोनि ठेलें अभिन्न । जैसें लोपलें अभ्र गगन । होऊनि ठाके ॥ ज्ञाने.६.४७२ ॥ तैसें विश्व जेथ होये । मागौतें जेथ लया जाये । तें विद्यमानेंचि देहें । जाहला तो गा ॥ ज्ञाने.६.४७३ ॥</p>
<p>तपस्विभ्योऽधिको योगी ज्ञानिभ्योऽपि मतोऽधिकः । कर्मिभ्यश्चाधिको योगी तस्माद्योगी भवार्जुन ॥ भ.गी.६.४६ ॥</p>
<p>[कर्मिभ्यश्चाधिको योगी] जया लाभाचिया आशा । करूनि धैर्यबाहूचा भरंवसा । घालीत षट्कर्मांचा धारसां । कर्मनिष्ठ ॥ ज्ञाने.६.४७४ ॥ [ज्ञानिभ्योऽपि मतोऽधिकः] कां जिये एक वस्तुलागीं । बाणोनि ज्ञानाची वज्रांगी । जुंझत प्रपंचेंसीं समरंगीं । ज्ञानिये गा ॥ ज्ञाने.६.४७५ ॥ [तपस्विभ्योऽधिको योगी] अथवा निलागें निसरडा । तपोदुर्गाचा आडकडा । झोंबती तपिये चाडा । जयाचिया ॥ ज्ञाने.६.४७६ ॥ जें भजतियां भज्य । याज्ञिकांचें याज्य । एवं जें पूज्य । सकळां सदा ॥ ज्ञाने.६.४७७ ॥ तेंचि तो आपण । स्वयें जाहाला निर्वाण । जें साधकांचें कारण । सिद्ध तत्त्व ॥ ज्ञाने.६.४७८ ॥ म्हणोनि कर्मनिष्ठां वंद्य । तो ज्ञानियांसि वेद्य । तापसांचा आद्य । तपोनाथ ॥ ज्ञाने.६.४७९ ॥ पैं जीवपरमात्मसंगमा । जयाचें येणें जाहालें मनोधर्मा । तो शरीरीचि परी महिमा । ऐसी पावे ॥ ज्ञाने.६.४८० ॥ [तस्माद्योगी भवार्जुन] म्हणोनि याकारणें । तूतें मी सदा म्हणें । योगी होईं अंतःकरणें । पंडुकुमरा ॥ ज्ञाने.६.४८१ ॥</p>
<p>योगिनामपि सर्वेषां मद्गतेनान्तरात्मना । श्रद्धावान्भजते यो मां स मे युक्ततमो मतः ॥ भ.गी.६.४७ ॥ ॐ तत्सदिति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादेअभ्यासयोगो नाम षष्टोऽध्यायः ॥ भ.गी.६.पुष्पिका ॥</p>
<p>[योगिनामपीति] अगा योगी जो म्हणिजे । तो देवाचा देव जाणिजे । आणि सुखसर्वस्व माझें । चैतन्य तो ॥ ज्ञाने.६.४८२ ॥ [श्रद्धावान्भजते यो मां] तेथ भजता भजन भजावें । हें भक्तिसाधन जें आघवें । तो मीचि जाहालों अनुभवें । अखंडित ॥ ज्ञाने.६.४८३ ॥ [स मे युक्ततमो मतः] मग तया आह्मां प्रीतीचें । स्वरूप बोलीं निर्वचे । ऐसें नव्हे गा तों साचें । सुभद्रापती ॥ ज्ञाने.६.४८४ ॥ तया एकवटलिया प्रेमा । जरी पाडें पाहिजे उपमा । तरी मी देह तो आत्मा । हेचि होय ॥ ज्ञाने.६.४८५ ॥ ऐसें भक्तचकोरचंद्रें । बोलिलें गुणसमुद्रें । त्रिभुवनैकनरेंद्रें । संजय म्हणे ॥ ज्ञाने.६.४८६ ॥ तेथ आदीपासूनि पार्था । ऐकिजे ऐसीचि आस्था । दुणावली हें यदुनाथा । भावों सरलें ॥ ज्ञाने.६.४८७ ॥ की सावियाचि मनीं संतोषला । जे बोला आरिसा जोडला । तेणें हरिखें आतां उपलवला । निरूपील ॥ ज्ञाने.६.४८८ ॥ तो प्रसंग आहे फुडां । जेथ शांत दिसेल उघडा । तो पालविजेल मुडा । प्रमेयबीजाचा ॥ ज्ञाने.६.४८९ ॥ जे सात्त्विकाचेनि वडपें । गेलें आध्यात्मिक खरपें । सहजें निडारले वाफे । चतुरचित्ताचे ॥ ज्ञाने.६.४९० ॥ वरी अवधानाचा वाफसा । लाधला सोनयाऐसा । म्हणोनि पेरावया धिंवसा । श्रीनिवृत्तीसी ॥ ज्ञाने.६.४९१ ॥ ज्ञानदेव म्हणे मी चाडें । सद्गुरूंनीं केलें कोडें । माथां हात ठेविला तें फुडें । बीजचि वाइलें ॥ ज्ञाने.६.४९२ ॥ म्हणऊनि येणें मुखें जें जें निगे । तें संतांच्या हृदयीं साचेंचि लागे । हें असो सांगों श्रीरंगें । बोलिलें जें ॥ ज्ञाने.६.४९३ ॥ परी तें मनाच्या कानीं ऐकावें । बोल बुद्धीच्या डोळां देखावे । हे साटोवाटीं आघवे । चित्ताचिया ॥ ज्ञाने.६.४९४ ॥ अवधानाचेनि हातें । नेयावें हृदयाआंतौतें । हें रिझवील आयणीतें । सज्जनांचिये ॥ ज्ञाने.६.४९५ ॥ हे स्वहितातें निवविती । परिणामातें जीवविती । सुखाची वाहती । लाखोली जीवां ॥ ज्ञाने.६.४९६ ॥ आतां अर्जुनेंसीं श्रीमुकुंदें । नागर बोलिजेल विनोदें । तें वोंवियेचेनि प्रबंधें । सांगेन मी ॥ ज्ञाने.६.४९७ ॥</p>
<p>इति श्रीज्ञानदेवकृतायां भावार्थदीपिकायां षष्ठोऽध्यायः ॥ ६ ॥</p>
</section>
</body>
</html>
