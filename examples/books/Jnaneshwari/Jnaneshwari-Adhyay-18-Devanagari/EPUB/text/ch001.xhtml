<?xml version="1.0" encoding="UTF-8"?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="en-US">
<head>
  <meta charset="utf-8" />
  <meta name="generator" content="pandoc" />
  <title>ch001.xhtml</title>
  <style>
    code{white-space: pre-wrap;}
    span.smallcaps{font-variant: small-caps;}
    span.underline{text-decoration: underline;}
    div.column{display: inline-block; vertical-align: top; width: 50%;}
    div.hanging-indent{margin-left: 1.5em; text-indent: -1.5em;}
    ul.task-list{list-style: none;}
  </style>
  <link rel="stylesheet" type="text/css" href="../styles/stylesheet1.css" />
</head>
<body epub:type="bodymatter">
<section id="shreejñāneshwarī-adhyay-18-devanagari" class="level1 unnumbered">
<h1 class="unnumbered">ShreeJñāneshwarī Adhyay 18 Devanagari</h1>
<p>॥ श्रीज्ञानेश्वरी ॥ अध्याय १८ वा</p>
<p>जयजय देव निर्मळ । निजजनाखिलमंगल । जन्मजराजळदजाळ- । प्रभंजन ॥ ज्ञाने.१८.१ ॥ जयजय देव प्रबळ । विदळितामंगळकुळ । निगमागमद्रुमफळ । फलप्रद ॥ ज्ञाने.१८.२ ॥ जयजय देव सकळ । विगत-विषयवत्सल । कलितकाळकौतूहल । कलातीत ॥ ज्ञाने.१८.३ ॥ जयजय देव निश्चळ । चलित-चित्तपानतुंदिल । जगदुन्मीलनाविरल । केलिप्रिय ॥ ज्ञाने.१८.४ ॥ जयजय देव निष्कळ । स्फुरद-मंदानंदबहळ । नित्यनिरस्ताखिलमळ । मूळभूत ॥ ज्ञाने.१८.५ ॥ जयजय देव स्वप्रभ । जगदंबुदगर्भनभ । भुवनोद्भवारंभस्तंभ । भवध्वंस ॥ ज्ञाने.१८.६ ॥ जयजय देव विशुद्ध । अविद्योद्यानद्विरद । शमदम-मदनमदभेद । दयार्णव ॥ ज्ञाने.१८.७ ॥ जयजय देवैकरूप । अतिकृतकंदर्पसर्पदर्प । भक्तभाव भुवनदीप । तापापह ॥ ज्ञाने.१८.८ ॥ जयजय देव अद्वितीय । परिणतोपरमैकप्रिय । निजजनजित भजनीय । मायागम्य ॥ ज्ञाने.१८.९ ॥ जयजय देव श्रीगुरो । अकल्पनाकल्पतरो । स्वसंविद्द्रुमबीजप्ररो- । हणावनी ॥ ज्ञाने.१८.१० ॥ हें काय एकैक ऐसें । नानापरिभाषावशें । स्तोत्र करूं तुजदोषें । निर्विशेषा ॥ ज्ञाने.१८.११ ॥ जिहीं विशेषणीं विशेषिजे । तें दृश्य नव्हे रूप तुझें । हें जाणें मी म्हणोनि लाजें । वानणा इंहीं ॥ ज्ञाने.१८.१२ ॥ परि मर्यादेचा सागर । हा तंवचि तया डगर । जंव न देखे सुधाकर । उदया आला ॥ ज्ञाने.१८.१३ ॥ सोमकांत निजनिर्झरीं । चंद्रा अर्घ्यादिक न करी । तें तोचि अवधारीं । करवी की जी ॥ ज्ञाने.१८.१४ ॥ नेणों कैसीं वसंतसंगें । अवचितीं झाडांचीं अंगें । फुटती तैं तयांही जोगें । धरणें नोहे ॥ ज्ञाने.१८.१५ ॥ पद्मिनी रविकिरण । लाहे मग लाजे कवण । कां जळें शिंवतलें लवण । आंग भुले ॥ ज्ञाने.१८.१६ ॥ तैसा तूतें जेथ मी स्मरें । तेथ मीपण मी विसरें । मग जाकळिला ढेंकरें । तृप्त जैसा ॥ ज्ञाने.१८.१७ ॥ मज तुवां जी केलें तैसें । माझें मीपण दवडूनि देशें । स्तुतिमिषें पांचपिसें । बांधलें वाचे ॥ ज्ञाने.१८.१८ ॥ ना येऱ्हवीं तरी आठवी । राहोनि स्तुति जैं करावी । तैं गुणागुणी धरावी । सरोभरी की ॥ ज्ञाने.१८.१९ ॥ तरी तूं जी एकरसाचें लिंग । केवीं करूं गुणागुणीं विभाग । मोतीं फोडोनि सांधितां चांग । की तैसेंचि भलें ॥ ज्ञाने.१८.२० ॥ आणि बाप तूं माये । इंहीं बोलीं ना स्तुती होये । डिंभोपाधिक आहे । विटाळ तेथें ॥ ज्ञाने.१८.२१ ॥ जी जालेनि पाइकें आलें । तें गोसावीपण केवीं बोलें । ऐसें उपाधी उशिटलें । काय वर्णूं ॥ ज्ञाने.१८.२२ ॥ जरि आत्मा तूं एकसरा । हेंही म्हणतां दातारा । तरी आंतुल तूं बाहेरा । घापतासी ॥ ज्ञाने.१८.२३ ॥ म्हणूनि सत्यचि तुजलागीं । स्तुती न देखों जी जगीं । मौनावांचूनि लेणें आंगीं । सुसीना मा ॥ ज्ञाने.१८.२४ ॥ स्तुती कांहीं न बोलणें । पूजा कांहीं न करणें । सन्निधी कांहीं न होणें । तुझ्या ठायीं ॥ ज्ञाने.१८.२५ ॥ तरि जितलें जैसें भुली । पिसें आलाप घाली । तैसें वानूं तें माउली । उपसाहावें तुवां ॥ ज्ञाने.१८.२६ ॥ आतां गीतार्थाची मुक्तमुदी । लेववीं माझिये वाग्वृद्धी । जेणें माने हे सभासदीं । सज्जनांच्या ॥ ज्ञाने.१८.२७ ॥ तेथ म्हणितलें श्रीनिवृत्ती । नको हें पुढतपुढती । परिसीं लोहा घृष्टी किती । वेळवेळा कीजे गा ॥ ज्ञाने.१८.२८ ॥ तंव विनवी ज्ञानदेव । म्हणे हो कां जी पसाव । परि अवधान देतु देव । ग्रंथा आतां ॥ ज्ञाने.१८.२९ ॥ [प्रासादकलशरूपकत्वेनाष्टादशं वर्णयति] जी गीतारत्नप्रासादाचा । कळस अर्थचिंतामणीचा । सर्व गीतादर्शनाचा । पाढाऊ जो ॥ ज्ञाने.१८.३० ॥ लोकी तरी आथी ऐसें । जे दुरूनि कळस दिसे । आणि भेटींचि हातवसे । देवतेची तिये ॥ ज्ञाने.१८.३१ ॥ तैसेंचि एथही आहे । जे एकेचि येणें अध्यायें । आघवाचि दृष्ट होये । गीतागम हा ॥ ज्ञाने.१८.३२ ॥ मी कळस याचिकारणें । अठरावा अध्याय म्हणें । उवाइला बादरायणें । गीताप्रासादा ॥ ज्ञाने.१८.३३ ॥ नोहे कळसापरतें कांहीं । प्रासादीं काम नाहीं । तें सांगतसे गीताही । संपलेपणें ॥ ज्ञाने.१८.३४ ॥ व्यास सहजें सूत्री बळी । तेणें निगमरत्नाचळी । उपनिषदार्थाची माळी- । माजी खांडिली ॥ ज्ञाने.१८.३५ ॥ तेथ त्रिवर्गाचा अणुआरु । आडऊ निघाला जो अपारु । तो महाभारतप्राकारु । भोंवता केला ॥ ज्ञाने.१८.३६ ॥ माजि आत्मज्ञानाचे एकवट । दळवाडें झाडूनि चोखट । घडिलें पार्थवैकुंठ- । संवादकुसरी ॥ ज्ञाने.१८.३७ ॥ निवृत्तिसूत्र-सोडणिया । सर्व-शास्त्रार्थ पुरवणिया । आवो साधिला मांडणिया । मोक्षरेखेचा ॥ ज्ञाने.१८.३८ ॥ ऐसेनि करितां उभारा । पंधरा अध्यायांत पंधरा । भूमी निर्वाळलिया पुरा । प्रासाद जाहला ॥ ज्ञाने.१८.३९ ॥ उपरि सोळावा अध्याय । तो ग्रीवे घंटेचा आय । सप्तदश तों ठाय । पडघाणिये ॥ ज्ञाने.१८.४० ॥ तयाहीवरी अष्टादश । तो आपैसा मांडला कळस । उपरि गीतादिकी व्यास । ध्वज लागला ॥ ज्ञाने.१८.४१ ॥ म्हणौनि मागील जे अध्याय । ते चढते भूमीचे आय । तयांचें पुरें दाविताहे । आपुल्या आंगीं ॥ ज्ञाने.१८.४२ ॥ जालया कामा नाहीं चोरी । ते कळसें होय उजरी । तेविं अष्टादश विवरी । साद्यंत गीता ॥ ज्ञाने.१८.४३ ॥ ऐसा व्यासें विंदाणिये । गीताप्रासादु जोडणिये । आणूनि राखिले प्राणिये । नानापरी ॥ ज्ञाने.१८.४४ ॥ एक प्रदक्षिणा जपाचिया । बाहेरोनि करिती यया । एक ते श्रवणमिषें छाया । सेविती ययाची ॥ ज्ञाने.१८.४५ ॥ एक ते अवधानाचा पुरा । विडापाउड भीतरां । घेऊनि रिघती गाभारां । अर्थज्ञानाच्या ॥ ज्ञाने.१८.४६ ॥ ते निजबोधें उराउरीं । भेटती आत्मया श्रीहरी । परी मोक्षप्रासादीं सरी । सर्वांही आथी ॥ ज्ञाने.१८.४७ ॥ समर्थांचिये पंक्तिभोजनें । तळिंल्या वरिल्या एक पक्वान्नें । तेविं श्रवणें अर्थें पठणें । मोक्षचि लाभे ॥ ज्ञाने.१८.४८ ॥ ऐसा गीता वैष्णवप्रासाद । अठरावा अध्याय कळस विशद । म्यां म्हणितला हा भेद । जाणोनियां ॥ ज्ञाने.१८.४९ ॥ [अष्टादशाध्यायोत्पत्तिप्रस्तावः] आतां सप्तदशापाठीं । अध्याय कैसेनि उठी । तो संबंध सांगों दिठी । दिसे तैसा ॥ ज्ञाने.१८.५० ॥ कां गंगायमुनाउदक । वोघबगें वेगळिक । दावी होऊनि एक । पाणीपणें ॥ ज्ञाने.१८.५१ ॥ न मोडतां दोन्ही आकार । घडिलें एक शरीर । हें अर्धनारीनटेश्वर । रूपीं दिसे ॥ ज्ञाने.१८.५२ ॥ ना ना वाढली दिवसें । कळा बिंबीं पैसे । परि सिनाने लेवे जैसे । चंद्रीं नाहीं ॥ ज्ञाने.१८.५३ ॥ तैसीं सिनानीं चारी पदें । श्लोकश्लोकावच्छेदें । अध्याय अध्यायभेदें । गमे कीर ॥ ज्ञाने.१८.५४ ॥ परि प्रमेयाची उजरी । आनान रूप न धरी । नाना रत्नमणीं दोरी । एकचि जैसी ॥ ज्ञाने.१८.५५ ॥ मोतियें मिळोनि बहुवें । एकावळीचा पाड आहे । परी शोभे रूप होये । एकचि तेथ ॥ ज्ञाने.१८.५६ ॥ फुलां फुलसरां लेख चढे । द्रुतीं दुजी अंगुळी न पडे । श्लोक अध्याय तेणें पाडें । जाणावे हे ॥ ज्ञाने.१८.५७ ॥ सात शतें श्लोक । अध्यायां अठरांचे लेख । परी देव बोलिले एक । जें दुजें नाहीं ॥ ज्ञाने.१८.५८ ॥ आणि म्यांही न सांडोनि ते सोये । ग्रंथव्यक्ती केली आहे । प्रस्तुत तेणें निर्वाहें । निरूपण आइका ॥ ज्ञाने.१८.५९ ॥ [अध्यायसङ्गतिः] तरी सतरावा अध्याय । पावतां पुरता ठाव । जे संपतां श्लोकी देव । बोलिले ऐसें ॥ ज्ञाने.१८.६० ॥ अर्जुना ब्रह्मनामाच्या विखीं । बुद्धी सांडूनि आस्तिकी । कर्में किजती तितुकी । असंतें होती ॥ ज्ञाने.१८.६१ ॥ हा ऐकोनि देवाचा बोल । अर्जुना आला डोल । म्हणे कर्मनिष्ठा मळ । ठेविला देखों ॥ ज्ञाने.१८.६२ ॥ तो अज्ञानांध तंव बापुडा । ईश्वरचि न देखे एवढा । तेथ नामचि एक तें पुढां । कां सुझे तया ॥ ज्ञाने.१८.६३ ॥ आणि रज तमें दोन्हीं । गेलियावीण श्रद्धा सानी । ते कां लागे अभिधानीं । ब्रह्माचिये ॥ ज्ञाने.१८.६४ ॥ मग कोता खेंव देणें । वार्तेवरील धांवणें । सांडीं पडे खेळवणें । नागिणीचें तें ॥ ज्ञाने.१८.६५ ॥ तैसीं कर्में दुवाडें । तयां जन्मांतराची कडे । दुर्मेळावे येवढे । कर्मामाजी ॥ ज्ञाने.१८.६६ ॥ ना विपायें हें उजू होये । तरी ज्ञानाची योग्यता लाहे । येऱ्हवीं येणेंचि जाये । निरयालया ॥ ज्ञाने.१८.६७ ॥ [संन्यासत्यागः] कर्मीं हा ठायवरी । आहाती बहुवा अवसरी । आतां कर्मठां कैं ये वारी । मोक्षाची हे ॥ ज्ञाने.१८.६८ ॥ तरी फिटो कर्माचा पांग । कीजो अवघाचि त्याग । आदरीजो अव्यंग । संन्यास हा ॥ ज्ञाने.१८.६९ ॥ कर्मबाधेचिया कंहीं । जेथ भयाची गोठी नाहीं । तें आत्मज्ञान जिहीं । स्वाधीन होय ॥ ज्ञाने.१८.७० ॥ ज्ञानाचे आवाहनमंत्र । जें ज्ञानपिकतें सुक्षेत्र । ज्ञान आकर्षितें सूत्र- । तंतु जे कां ॥ ज्ञाने.१८.७१ ॥ ते दोनी संन्यास त्याग । अनुष्ठूनी सुटे जग । तरी हेंचि आतां चांग । व्यक्त पुसों ॥ ज्ञाने.१८.७२ ॥ ऐसें म्हणोनि पार्थें । त्याग संन्यासव्यवस्थे । रूप होआवया येथेें । प्रश्न केला ॥ ज्ञाने.१८.७३ ॥ तेथ प्रत्युत्तरें बोली । श्रीकृष्णें जे चावळिली । तया व्यक्ती जाली । अष्टादशा ॥ ज्ञाने.१८.७४ ॥ एवं जन्यजनकभावें । अध्याय अध्यायातें प्रसवे । आतां ऐका बरवें । पुसिलें जें ॥ ज्ञाने.१८.७५ ॥ तरि पंडुकुमरें तेणें । देवाचें सरतें बोलणें । जाणोनि अंतःकरणें । काणी घेतली ॥ ज्ञाने.१८.७६ ॥ येऱ्हवीं तत्त्वविषयीं भला । तो निश्चित असे कीर जाहला । परि देवो राहे उगला । तें साहावेना ॥ ज्ञाने.१८.७७ ॥ वत्स धालियाही वरी । धेनू न वचावी दुरी । अनन्य प्रीतीची परी । ऐसी आहे ॥ ज्ञाने.१८.७८ ॥ तेणें काजेंवीणही बोलावें । तें देखिलें तरि पाहावें । भोगितां चाड दुणावे । पढियंतयाठायीं ॥ ज्ञाने.१८.७९ ॥ ऐसी प्रेमाची हे जाती । आणि पार्थ तंव तेचि मूर्ती । म्हणूनि करूं लाहे खंती । उगेपणाची ॥ ज्ञाने.१८.८० ॥ आणि संवादाचेनि मिषें । जे अव्यवहार वस्तु असे । तेचि भोगिजे की जैसें । दर्पणीं रूप ॥ ज्ञाने.१८.८१ ॥ मग संवाद तोचि पारुखे । तरि भोगितां भोगणें थोके । हें कां साहावेल सुखें । लांचावलेया ॥ ज्ञाने.१८.८२ ॥ यालागीं त्याग संन्यास । पुसावयाचें घेऊनि मिस । मग उपलविलें दुस । गीतेचें तें ॥ ज्ञाने.१८.८३ ॥ अठरावा अध्याय नोहे । हे एकाध्यायी गीताचि आहे । जैं वत्सचि धेनू दुहे । तैं वेळ कायसी ॥ ज्ञाने.१८.८४ ॥ तैसी संपतां अवसरीं । गीता आदरविली माघारी । स्वामी भृत्याचा न करी । संवाद काई ॥ ज्ञाने.१८.८५ ॥</p>
<p>अर्जुन उवाच - संन्यासस्य महाबाहो तत्त्वमिच्छामि वेदितुम् । त्यागस्य च हृषीकेश पृथक्केशिनिषूदन ॥ भ.गी.१८.१ ॥</p>
<p>[अर्जुन उवाच-] परी हें असो ऐसें । अर्जुनें पुसिजत असे । म्हणे विनंती विश्वेशें । अवधारिजो ॥ ज्ञाने.१८.८६ ॥ [संन्यासस्य महाबाहो] हां जी संन्यास आणि त्याग । इयां दोहीं एके अर्थीं लाग । जैसा संघात संघ । संघातेंचि बोलिजे ॥ ज्ञाने.१८.८७ ॥ [त्यागस्य च हृषीकेश] तैसेंचि त्यागें आणि संन्यासें । त्यागचि बोलिजत असे । [तत्त्वमिच्छामि वेदितुं] आमचेनि तंव मानसें । जाणिजे हेंचि ॥ ज्ञाने.१८.८८ ॥ [पृथक्केशिनिषूदन] ना कांहीं आथी अर्थभेद । तो देव करोतु विशद । [चूर्णिका] तेथ म्हणती श्रीमुकुंद । भिन्नचि पैं ॥ ज्ञाने.१८.८९ ॥ [श्रीभगवानुवाच] तरि अर्जुना तुझ्या मनीं । त्याग संन्यास दोनी । एकार्थ गमले हें मानीं । मीही साच ॥ ज्ञाने.१८.९० ॥ इंहीं दोहीं कीर शब्दीं । त्यागचि बोलिजे त्रिशुद्धी । परि कारण एथ भेदी । येतुलेंची ॥ ज्ञाने.१८.९१ ॥ निपटूनि कर्म सांडिजे । तें सांडणें संन्यास म्हणिजे । फळमात्र कां त्यजिजे । तो त्याग गा ॥ ज्ञाने.१८.९२ ॥ तरी कोणा कर्माचें फळ । सांडिजे कोण कर्म केवळ । हेंही सांगों विवळ । चित्त देईं ॥ ज्ञाने.१८.९३ ॥ तरि आपैसीं दांगें डोंगर । झाडाळी विती अपार । तैसें लांबें राजागर । नुठिती ते ॥ ज्ञाने.१८.९४ ॥ न पेरितां सैंघ तृणें । उठती तैसें साळीचें होणें । नाहीं गा राबा उणें । जियापरी ॥ ज्ञाने.१८.९५ ॥ कां अंग जाहालें सहजें । परि लेणें उद्यमें कीजे । नदी आपैसी आपादिजे । विहिरी जेवीं ॥ ज्ञाने.१८.९६ ॥ तैसें नित्यनैमित्तिक । कर्म होय स्वाभाविक । परि न कामितां कामिक । न निफजे ॥ ज्ञाने.१८.९७ ॥</p>
<p>श्रीभगवानुवाच - काम्यानां कर्मणां न्यासं संन्यासं कवयो विदुः । सर्वकर्मफलत्यागं प्राहुस्त्यागं विचक्षणाः ॥ भ.गी.१८.२ ॥</p>
<p>[श्रीभगवानुवाच-काम्यानां कर्मणां] कां कामनेचेचि दळवाडें । जें उभारावया घडे । अश्वमेधादिक फुडे । याग जेथ ॥ ज्ञाने.१८.९८ ॥ वापी कूप आराम । अग्रहारें हन महाग्रम । आणीकही नानासंभ्रम । व्रतांचे ते ॥ ज्ञाने.१८.९९ ॥ ऐसें इष्टपूर्त सकळ । जया कामना एक मूळ । जें केलें भोगवी फळ । बांधोनियां ॥ ज्ञाने.१८.१०० ॥ देहाचिया गांवा आलिया । जन्ममृत्यूचिया सोहळ्या । ना म्हणों न ये धनंजया । जियापरी ॥ ज्ञाने.१८.१०१ ॥ कां ललाटींचें लिहिलें । न मोडे गा कांहीं केलें । काळेगोरेपण धुतलें । फिटों नेणे ॥ ज्ञाने.१८.१०२ ॥ केलें काम्य कर्म तैसें । फळ भोगावया धरणें बैसे । न फेडितां ऋण जैसें । वोसंडीना ॥ ज्ञाने.१८.१०३ ॥ कां कामनाही न करितां । अवसांत घडे पंडुसुता । तरी वायकांड जुंझतां । लागे जैसें ॥ ज्ञाने.१८.१०४ ॥ गुळ नेणतां तोंडीं । घातला देचि गोडी । आगी मानूनि राखोंडी । चेपिला पोळी ॥ ज्ञाने.१८.१०५ ॥ काम्यकर्मीं हें एक । सामर्थ्य आथी स्वाभाविक । म्हणौनि नको कौतुक । मुमुक्षूं एथ ॥ ज्ञाने.१८.१०६ ॥ [न्यासं] किंबहुना पार्था ऐसें । जें काम्य कर्म गा असे । तें त्यजिजे विष जैसें । वोकूनियां ॥ ज्ञाने.१८.१०७ ॥ [संन्यासं कवयो विदुः] मग तया त्यागातें जगीं । संन्यास ऐसया भंगीं । बोलिजे अंतरंगीं । सर्वद्रष्टा ॥ ज्ञाने.१८.१०८ ॥ हें काम्य कर्म सांडणें । तें कामनेतेंचि उपडणें । द्रव्यत्यागें दवडणें । भय जैसें ॥ ज्ञाने.१८.१०९ ॥ [सर्वकर्मफलत्यागं] [कर्मं द्विविधं नित्यं नैमित्तिकं च] आणि सोमसूर्यग्रहणें । येऊनि करविती पार्वणें । कां मातापितरमरणें । अंकित जे दिवस ॥ ज्ञाने.१८.११० ॥ अथवा अतिथी हन पावे । हें ऐसैसें पडे जें करावें । तें तें कर्म जाणावें । नैमित्तिक गा ॥ ज्ञाने.१८.१११ ॥ वार्षिया क्षोभे गगन । वसंतें दुणावे वन । देह श्रृंगारी यौवन- । दशा जैसी ॥ ज्ञाने.१८.११२ ॥ का सोमकांत सोमें पघळे । सूर्यें फांकती कमळें । एथ असतेंच पाल्हाळे । आन न ये ॥ ज्ञाने.१८.११३ ॥ तैसें नित्य जें कां कर्म । तें निमित्ताचे लाहे नियम । एथ उंचावे तेणें नाम । नैमित्तिक होय ॥ ज्ञाने.१८.११४ ॥ आणि सायंप्रातर्मध्याह्नीं । जें कां करणीय प्रतिदिनीं । परि दृष्टि जैसी लोचनीं । अधिक नोहे ॥ ज्ञाने.१८.११५ ॥ कां नापादितां गती । चरणीं जैसी आथी । ना तरी ते दीप्ती । दीपबिंबीं ॥ ज्ञाने.१८.११६ ॥ वास नेदितां जैसें । चंदनीं सौरभ्य असे । अधिकाराचें तैसें । रूपचि जें ॥ ज्ञाने.१८.११७ ॥ नित्य कर्म ऐसें जनीं । पार्था बोलिजे तें मानीं । एवं नित्य नैमित्तिक दोन्हीं । दाविलीं तुज ॥ ज्ञाने.१८.११८ ॥ हेंचि नित्य नैमित्तिक । अनुष्ठेय आवश्यक । म्हणौनि म्हणों पाहती एक । वांझ ययातें ॥ ज्ञाने.१८.११९ ॥ परि भोजनीं जैसें होये । तृप्ती लाभे भूक जाये । तैसें नित्य नैमित्तिकी आहे । सर्वांगीं फळ ॥ ज्ञाने.१८.१२० ॥ कीड आगिठां पडे । तरि मळ तुटे वानी चढे । यया कर्मा तया सांगडें । फळ जाणावें ॥ ज्ञाने.१८.१२१ ॥ जे प्रत्यवाय तंव गळे । स्वाधिकार बहुवें उजळे । ते हातोफळिया मिळे । सद्गतीसी ॥ ज्ञाने.१८.१२२ ॥ येवढेवरी ढिसाळ । नित्यनैमित्तिकी आहे फळ । [त्यागं] परि तें त्यजिजे मूळ । नक्षत्रीं जैसें ॥ ज्ञाने.१८.१२३ ॥ लता पिके आघवी । तंव चूत बांधे पालवी । मग हात न लावित माधवीं । सोडूनि घाली ॥ ज्ञाने.१८.१२४ ॥ तैसी नोलांडितां कर्मरेखा । चित्त दीजे नित्यनैमित्तिका । पाठी फळा कीजे अशेखा । वांतिचियेवानी ॥ ज्ञाने.१८.१२५ ॥ [प्राहुस्त्यागं विचक्षणाः] यया कर्मफळत्यागातें । त्याग म्हणती पैं जाणते । [अयं भावः] एवं त्याग संन्यास तूतें । परिसविले ॥ ज्ञाने.१८.१२६ ॥ हा संन्यास जैं संभवे । तैं काम्य बांधूं न पवे । निषिद्ध तंव स्वभावें । निषिद्धें गेलें ॥ ज्ञाने.१८.१२७ ॥ आणि नित्यादिक जें असे । तें येणें फळत्यागें नासे । शिर लोटलिया जैसें । येर आंग ॥ ज्ञाने.१८.१२८ ॥ मग सस्य फळपाकांत । तैसें निमालिया कर्मजात । आत्मज्ञान गिंवसित । अपैसें ये ॥ ज्ञाने.१८.१२९ ॥ ऐसिया निगुती दोनी । त्याग संन्यास अनुष्ठानीं । पडले गा आत्मज्ञानीं । बांधती पाट ॥ ज्ञाने.१८.१३० ॥ [चूर्णिका] ना तरी हे निगुती चुके । मग त्याग कीजे हाततुकें । तें कांहीं न त्यजे अधिकें । गोवींचि पडे ॥ ज्ञाने.१८.१३१ ॥ जें औषध व्याधी अनोळख । तें घेतलिया परते विख । कां अन्न न मानितां भूक । न मारी काय ॥ ज्ञाने.१८.१३२ ॥ म्हणौनि त्याज्य जें नोहे । तेथ त्यागातें न सुवावें । त्याज्यालागीं नोहावें । लोभपर ॥ ज्ञाने.१८.१३३ ॥ चुकलिया त्यागाचें वेंझें । केला सर्वत्यागही होय वोझें । निषिद्धें त्या सर्वत्र जुंझे । वीतराग ते ॥ ज्ञाने.१८.१३४ ॥</p>
<p>त्याज्यं दोषवदित्येके कर्म प्राहुर्मनीषिणः । यज्ञदानतपःकर्म न त्याज्यमिति चापरे ॥ भ.गी.१८.३ ॥</p>
<p>[दोषवदित्येके] एकां फळत्याग न ठाके । ते कर्मातें म्हणती बंधकें । जैसें आपण नग्न भांडकें । जगातें म्हणे ॥ ज्ञाने.१८.१३५ ॥ कां जिव्हालंपट रोगिया । अन्नें दूषी धनंजया । आंगा न रुसे कोढिया । मासियां कोपे ॥ ज्ञाने.१८.१३६ ॥ तैसें फळकाम दुर्बळ । म्हणती कर्मचि किडाळ । [त्याज्यं] मग निर्णय देती केवळ । त्यजावें ऐसा ॥ ज्ञाने.१८.१३७ ॥ [यज्ञदानतपःकर्म] एक म्हणती यागादिक । करावेंचि आवश्यक । जे यावांचूनि शोधक । आन नसे ॥ ज्ञाने.१८.१३८ ॥ मनशुद्धीच्या मार्गीं । जैं विजयी व्हावें वेगीं । तैं कर्म सबळालागीं । आळस न कीजे ॥ ज्ञाने.१८.१३९ ॥ भांगार आथि शोधावें । तरी आगी जेविं नुबगावें । कां दर्पणालागीं सांचावें । अधिक रज ॥ ज्ञाने.१८.१४० ॥ नाना वस्त्रें चोख होआवीं । ऐसें आथी जरी जीवीं । तरी संवदणी न मानावी । मलिन जैसी ॥ ज्ञाने.१८.१४१ ॥ तैसीं कर्में क्लेशकारें । [न त्याज्यमिति चापरे] म्हणौनि न न्यावीं अव्हेरें । कां अन्नलाभें अरुवारें । रांधितिये उणें ॥ ज्ञाने.१८.१४२ ॥ इंहीं इंहीं गा शब्दीं । एककर्मीं बांधती बुद्धी । ऐसा त्याग विसंवादीं । पडोनि ठेला ॥ ज्ञाने.१८.१४३ ॥ [चूर्णिका] तरि विसंवाद तो फिटे । त्यागाचा निश्चय भेटे । तैसें बोलों गोमटें । अवधान देईं ॥ ज्ञाने.१८.१४४ ॥</p>
<p>निश्चयं श्रृणु मे तत्र त्यागे भरतसत्तम । त्यागो हि पुरुषव्याघ्र त्रिविधः सम्प्रकीर्तितः ॥ भ.गी.१८.४ ॥</p>
<p>[त्यागो हीति] तरि त्याग एथें पांडवा । त्रिविध पैं जाणावा । तया त्रिविधाही बरवा । विभाग करूं ॥ ज्ञाने.१८.१४५ ॥ त्यागाचे तिन्ही प्रकार । कीजती जरी गोचर । तरी तूं इत्यर्थाचें सार । इतुलें जाण ॥ ज्ञाने.१८.१४६ ॥ [निश्चयमिति] मज सर्वज्ञाचियेही बुद्धी । जें अलोट माने त्रिशुद्धी । निश्चयतत्त्व तें आधीं । अवधारीं पां ॥ ज्ञाने.१८.१४७ ॥ [चूर्णिका] तरि आपुलीये सोडवणे । जो मुमुक्षू जागों म्हणे । तया सर्वस्वें करणें । हेेंचि एक ॥ ज्ञाने.१८.१४८ ॥</p>
<p>यज्ञदानतपःकर्म न त्याज्यं कार्यमेव तत् । यज्ञो दानं तपश्चैव पावनानि मनीषिणाम् ॥ भ.गी.१८.५ ॥</p>
<p>[यज्ञदानतपःकर्म न त्याज्यं] जियें यज्ञदानतपादिकें । इयें कर्में आवश्यकें । तियें न सांडावीं पांथिकें । पाउलें जैसीं ॥ ज्ञाने.१८.१४९ ॥ हरपलें न देखिजे । तंव तयाचा मागु न सांडिजे । कां तृप्त न होतां न लोटिजे । भाणें जेवीं ॥ ज्ञाने.१८.१५० ॥ नाव थडी न पवतां । न सांडिजे केळी न फळतां । कां ठेविलें न दिसतां । दीप जैसा ॥ ज्ञाने.१८.१५१ ॥ तैसी आत्मज्ञानाविखीं । जंव निश्चिती नाहीं निकी । तंव नोहावें यागादिकी । उदासीन ॥ ज्ञाने.१८.१५२ ॥ [कार्यमेव तत्] तरि स्वाधिकारानुरूपें । तियें यज्ञ दानें तपें । अनुष्ठावींचि साक्षेपें । अधिकेंवर ॥ ज्ञाने.१८.१५३ ॥ जें चालणें वेगावत जाये । तो वेग बैसावयाचि होये । तैसा कर्मातिशय आहे । नैष्कर्म्यालागीं ॥ ज्ञाने.१८.१५४ ॥ अधिकें जंव जंव औषधी । सेवायाची मांडी बांधी । तंव तंव मुकिजे व्याधी । तयाचिये ॥ ज्ञाने.१८.१५५ ॥ तैसीं कर्में हातोपातीं । जैं कीजती यथानिगुती । तैं रजतमें झडती । झाडा देउनी ॥ ज्ञाने.१८.१५६ ॥ कां पाटोवाटीं पुटें । भांगारा खार देणें घटे । तैं कीड झडकरी तुटे । निर्व्याज होय ॥ ज्ञाने.१८.१५७ ॥ तैसें निष्ठा केलें कर्म । तें सांडीं करूनि रजतम । सत्त्वशुद्धीचें धाम । डोळां दावी ॥ ज्ञाने.१८.१५८ ॥ म्हणौनियां धनंजया । सत्त्वशुद्धी गिंवसितया । तीर्थांचिया सावाया । आलीं कर्में ॥ ज्ञाने.१८.१५९ ॥ तीर्थें बाह्यमळ क्षाळे । कर्में अभ्यंतर उजळे । एवं तीर्थें जाण निर्मळें । सत्कर्मेंचि ॥ ज्ञाने.१८.१६० ॥ तृषार्ता मरुदेशीं । झळे अमृतें वोळलीं जैसीं । की अंधालागीं डोळ्यांसीं । सूर्य आला ॥ ज्ञाने.१८.१६१ ॥ बुडतया नदीच धांविन्नली । पडतया पृथ्वीच कळवळिली । निमतया मृत्यूनें दिधली । आयुष्यवृद्धी ॥ ज्ञाने.१८.१६२ ॥ कर्में कर्मबद्धता । मुमुक्षू सोडविले पंडुसुता । जैसा रसरीति मरतां । राखिला विषें ॥ ज्ञाने.१८.१६३ ॥ [चूर्णिका] तैसीं एके हातवटिया । कर्में कीजती धनंजया । बंधकेंचि सोडवावया । मुख्यें होती ॥ ज्ञाने.१८.१६४ ॥ आतां तेचि हातवटी । तुज सांगों गोमटी । जया कर्मांतें किरीटी । कर्मचि रुसे ॥ ज्ञाने.१८.१६५ ॥</p>
<p>एतान्यपि तु कर्माणि सङ्गं त्यक्त्वा फलानि च । कर्तव्यानीति मे पार्थ निश्चितं मतमुत्तमम् ॥ भ.गी.१८.६ ॥</p>
<p>[एतान्यपि तु कर्माणि] तरि महायागप्रमुखें । कर्में निफजतांही अचुकें । [सङ्गं त्यक्त्वा] कर्तेपणाचें न टके । फुंजणें आंगीं ॥ ज्ञाने.१८.१६६ ॥ जो मोलें तीर्था जाये । तया मी यात्रा करीत आहें । ऐसिये श्लाघ्यतेचा नोहे । तोष जेवीं ॥ ज्ञाने.१८.१६७ ॥ कां मुद्रा समर्थाचिया । जो एकवटु झोंबे राया । तो मी जिणता ऐसिया । न येचि गर्वा ॥ ज्ञाने.१८.१६८ ॥ जो कांसे लागोनि तरे । तया पोंहती ऊर्मी नुरे । पुरोहित नाविष्करे । दातेपणें ॥ ज्ञाने.१८.१६९ ॥ तैसें कर्तृत्व अहंकारें । नेघोनि यथाअवसरें । कृत्यजातांचे मोहरें । सारीजती ॥ ज्ञाने.१८.१७० ॥ [फलानि च] केल्या कर्मा पांडवा । जो आथी फळाचा यावा । तया मोहरा हों नेदावा । मनोरथ ॥ ज्ञाने.१८.१७१ ॥ आधींचि फळीं आस तुटिलिया । कर्में आरंभावीं धनंजया । परावें बाळ धाया । पाळिजे जैसें ॥ ज्ञाने.१८.१७२ ॥ पिंपरुवांचिया आशा । न शिंपिजे पिंपळ जैसा । तैसिया फळनिराशा । कीजती कर्में ॥ ज्ञाने.१८.१७३ ॥ सांडूनि दुधाची टकळी । गोंवारी गांवधेनु वेंटाळी । किंबहुना कर्मफळीं । तैसें कीजे ॥ ज्ञाने.१८.१७४ ॥ [कर्तव्यानीति] ऐसी हे हातवटी । घेऊनि जे क्रिया उठी । आपणा आपुलिया गांठी । लाहेचि तो ॥ ज्ञाने.१८.१७५ ॥ म्हणोनि फळीं लाग । सांडोनी देहसंग । कर्में करावीं हा चांग । निरोप माझा ॥ ज्ञाने.१८.१७६ ॥ [चूर्णिका] जो जीवबंधें शीणला । सुटके जाचे आपलां । तेणें पुढतपुढतीं या बोला । आन न कीजे ॥ ज्ञाने.१८.१७७ ॥</p>
<p>नियतस्य तु संन्यासः कर्मणो नोपपद्यते । मोहात्तस्य परित्यागस्तामसः परिकीर्तितः ॥ भ.गी.१८.७ ॥</p>
<p>[मोहादिति] ना तरी अंधाराचेनि रोखें । जैसीं डोळां रोंविजती नखें । तैसा कर्मद्वेषें अशेखें । कर्मेंचि सांडी ॥ ज्ञाने.१८.१७८ ॥ तयाचें कर्म सांडणें । तें तामस मी म्हणें । शिसाराचे रागें लावणें । शिसचि जैसें ॥ ज्ञाने.१८.१७९ ॥ [नियतस्येति] हां गा मार्ग दुवाड होये । तरी निस्तरितील पाये । की तेचि खांडणें आहे । मार्गापराधें ॥ ज्ञाने.१८.१८० ॥ भुकेलियापुढें अन्न । हो कां भलतैसें ऊन्ह । तरी बुद्धी न घेतां लंघन । भाणे पापरा हाल्या ॥ ज्ञाने.१८.१८१ ॥ तैसा कर्माचा बाध कर्में । निस्तरिजे करितेनि वर्में । हें तामस नेणे भ्रमें । माजविला ॥ ज्ञाने.१८.१८२ ॥ [अयं भावः] की स्वभावें आलें विभागा । तें कर्मचि वोसंडी पैं गा । तरि झणें आतळा त्यागा । तामसा तया ॥ ज्ञाने.१८.१८३ ॥</p>
<p>दुःखमित्येव यत्कर्म कायक्लेशभयात्त्यजेत् । स कृत्वा राजसं त्यागं नैव त्यागफलं लभेत् ॥ भ.गी.१८.८ ॥</p>
<p>[दुःखमित्येव यत्कर्म] अथवा स्वाधिकार बुझे । आपलें विहितही सुझे । परि करितया उबजे । निबरपणा ॥ ज्ञाने.१८.१८४ ॥ जे कर्माची ऐलीकड । नावेक दिसे दुवाड । जे वाहतिये वेळ जड । शिदोरी जैसी ॥ ज्ञाने.१८.१८५ ॥ जैसा निंब जिभे कडवट । हिरडा पहिलें तुरट । तैसा कर्मा ऐल सेवट । खणुवाळा होय ॥ ज्ञाने.१८.१८६ ॥ कां धेनू दुवाड शिंग । शेवंतीये अडव आंग । भोजनसुख महाग । पाक करितां ॥ ज्ञाने.१८.१८७ ॥ तैसें पुढतपुढती कर्म । आरंभींच अतिविषम । म्हणौनि तो तें श्रम । करितां मानी ॥ ज्ञाने.१८.१८८ ॥ येऱ्हवीं विहितत्वें मांडी । परि घालितां असुरवाडीं । तेथ पोळला ऐसा सांडी । आदरिलेंही ॥ ज्ञाने.१८.१८९ ॥ [कायक्लेशभयात्त्यजेत्] म्हणे वस्तु देहासारिखी । आली बहुतीं भाग्यविशेखीं । मा जाचूं कां कर्मादिकी । पापिया जैसा ॥ ज्ञाने.१८.१९० ॥ केले कर्मीं जें द्यावें । तें झणें मज होआवें । आजि भोगुं ना बरवे । हातिंचे भोग ॥ ज्ञाने.१८.१९१ ॥ ऐसा शरीराचिया क्लेशा । भेणें कर्में वीरेशा । सांडी तो [स कृत्वा राजसं त्यागं] परियेसा । राजस त्याग ॥ ज्ञाने.१८.१९२ ॥ [नैव त्यागफलं लभेत्] येऱ्हवीं तेथही कर्म सांडे । परि तया त्यागफळ न जोडे । जैसें उतलें आगीं पडे । तें नलगेचि होमा ॥ ज्ञाने.१८.१९३ ॥ कां बुडोनि प्राण गेले । ते अर्धोदकी निमाले । हें म्हणों नये जाहलें । दुर्मरणचि ॥ ज्ञाने.१८.१९४ ॥ तैसें देहाचेचि लोभें । जेणें कर्मा पाणी सुभे । तेणें साच न लभे । त्यागाचें फळ ॥ ज्ञाने.१८.१९५ ॥ [चूर्णिका] किंबहुना आपुलें । जैं ज्ञान होय उदया आलें । तैं नक्षत्रांतें पाहलें । गिळी जैसें ॥ ज्ञाने.१८.१९६ ॥ तैशा सकारण क्रिया । हारपती धनंजया । तो कर्मत्याग ये जया । मोक्षफळासी ॥ ज्ञाने.१८.१९७ ॥ तें मोक्षफळ अज्ञाना । त्यागिया नाहीं अर्जुना । म्हणोनि तो त्याग न माना । राजसु तो ॥ ज्ञाने.१८.१९८ ॥ तरि कोणे पां एथ त्यागें । तें मोक्षफळ घर रिघे । हेंही आइक प्रसंगें । बोलिजेल ॥ ज्ञाने.१८.१९९ ॥</p>
<p>कार्यमित्येव यत्कर्म नियतं क्रियतेऽर्जुन । सङ्गं त्यक्त्वा फलं चैव स त्यागः सात्त्विको मतः ॥ भ.गी.१८.९ ॥</p>
<p>[कार्यमिति] तरि स्वाधिकाराचेनि नांवें । जें वांटिया आलें स्वभावें । तें आचरे विधिगौरवें । श्रृंगारोनि ॥ ज्ञाने.१८.२०० ॥ [सङ्गं त्यक्त्वा फलं चैव] परि हें मी करित असें । ऐसा आठव त्यजी मानसें । तैसेंचि पाणी दे आशे । फळाचिये ॥ ज्ञाने.१८.२०१ ॥ पैं अवज्ञा आणि कामना । मातेच्या ठायीं अर्जुना । केलिया दोनी पतना । कारण होती ॥ ज्ञाने.१८.२०२ ॥ तरि दोनी यें त्यजावीं । मग माताचि ते भजावी । वांचूनि मुखालागीं वाळावी । गायचि सगळी ॥ ज्ञाने.१८.२०३ ॥ आवडतियेही फळीं । असारें साली आंठोळी । त्यासाठीं अवगळी । फळातें कोण्ही ॥ ज्ञाने.१८.२०४ ॥ तैसा कर्तृत्वाचा मद । आणि कर्मफळाचा आस्वाद । या दोहींचें नांव बंध । कर्माचा की ॥ ज्ञाने.१८.२०५ ॥ तरि या दोहींच्या विखीं । जैसा बाप नातळे लेंकी । तैसा हों न शके दुःखी । विहिता क्रिया ॥ ज्ञाने.१८.२०६ ॥ [स त्यागः सात्त्विको मतः] हा तों त्याग तरुवर । जो गा मोक्षफळें यें थोर । सात्त्विक ऐसा डगर । यासींच जगीं ॥ ज्ञाने.१८.२०७ ॥ [अयं भावः] आतां जाळूनि बीज जैसें । झाडा कीजे निर्वंशें । फळ त्यागूनि कर्म तैसें । त्यजिलें जेणें ॥ ज्ञाने.१८.२०८ ॥ तया लागतखेंवो परिसीं । धातूचि गंधिकाळिमा जैसी । जाती रजतमें तैसीं । तुटलीं दोन्ही ॥ ज्ञाने.१८.२०९ ॥ मग सत्त्वें चोखाळें । उघडती आत्मबोधाचे डोळे । तेथ मृगांबु सांजवेळे । होय जैसें ॥ ज्ञाने.१८.२१० ॥ तैसा बुद्ध्यादिकांपुढां । असतचि विश्वाभास येवढा । तो न देखे कवणीकडां । आकाश जैसें ॥ ज्ञाने.१८.२११ ॥</p>
<p>न द्वेष्ट्यकुशलं कर्म कुशले नानुषज्जते । त्यागी सत्त्वसमाविष्टो मेधावी छिन्नसंशयः ॥ भ.गी.१८.१० ॥</p>
<p>[न द्वेष्टीति] आणि प्राचीनाचेनि बळें । आलीं कृत्यें कुशलाकुशलें । तियें व्योमाआंगीं आभाळें । विरालीं जैसीं ॥ ज्ञाने.१८.२१२ ॥ तैसीं तयाचिये दिठी । कर्में चोखाळलीं किरीटी । म्हणोनि सुखदुःखीं उठी । पडेना तो ॥ ज्ञाने.१८.२१३ ॥ तेणें शुभकर्म जाणावें । मग तें हर्षें करावें । कां अशुभालागीं व्हावें । द्वेषिया ना ॥ ज्ञाने.१८.२१४ ॥ [छिन्नसंशयः] तरि इया विषयींचा कांहीं । तया एकही संदेह नाहीं । जैसा स्वप्नाच्या ठायीं । जागिन्नलिया ॥ ज्ञाने.१८.२१५ ॥ [मेधावी] म्हणऊनि कर्म आणि कर्ता । या द्वैतभावाची वार्ता । नेणे तो पंडुसुता । [त्यागी सत्त्वसमाविष्टो] सात्त्विक त्याग ॥ ज्ञाने.१८.२१६ ॥ [चूर्णिका] ऐसेनि कर्में पार्था । त्यजिलीं त्यजिती सर्वथा । अधिकें बांधती अन्यथा । सांडिलीं तरी ॥ ज्ञाने.१८.२१७ ॥</p>
<p>न हि देहभृता शक्यं त्यक्तुं कर्माण्यशेषतः । यस्तु कर्मफलत्यागी स त्यागीत्यभिधीयते ॥ भ.गी.१८.११ ॥</p>
<p>[न हि देहभृतेति] आणि हां गा सव्यसाची । मूर्ति लाहोनि देहाची । खंती करिती कर्माची । ते गांवढे गा ॥ ज्ञाने.१८.२१८ ॥ मृत्तिकेचा वीट । घेऊनि काय करील घट । केउतें तंतू पट । सांडील तो ॥ ज्ञाने.१८.२१९ ॥ तेवींचि वह्नित्व आंगीं । आणि उबे उबगणें आगी । की तो दीप प्रभेलागीं । द्वेष करील काई ॥ ज्ञाने.१८.२२० ॥ हिंग त्रासला घाणी । तरी कैंचें सुगंधत्व आणी । द्रव सांडूनि पाणी । कें राहे तें ॥ ज्ञाने.१८.२२१ ॥ तैसा शरीराचेनि आभासें । नांदत जंव असे । तंव कर्मत्यागाचें पिसें । काइसें तरी ॥ ज्ञाने.१८.२२२ ॥ आपण लाविजे टिळा । म्हणोनि पुसों ये अवलीळा । मा घाली फेडी निडळा । कां करूं ये गा ॥ ज्ञाने.१८.२२३ ॥ तैसें विहित स्वयें आदरिलें । म्हणोनि त्यजूं ये त्यजिलें । परि कर्मचि देह आतलें । तें कां सांडील गा ॥ ज्ञाने.१८.२२४ ॥ जें श्वासोच्छ्वासवरी । होत निजेलियाही वरी । कांहीं न करणेंचि परी । होती जयाची ॥ ज्ञाने.१८.२२५ ॥ या शरीराचेनि मिसकें । कर्मही लागलें असिकें । जिता मेलया न ठाके । इया रीती ॥ ज्ञाने.१८.२२६ ॥ [यस्तु कर्मफलत्यागी] यया कर्मातें सांडिती परी । एकीचि ते अवधारीं । जे करितां न जाइजे हारी । फळाशेचिये ॥ ज्ञाने.१८.२२७ ॥ कर्मफळ ईश्वरीं अर्पे । तत्प्रसादें बोध उद्दीपे । तेथ रज्जुज्ञानें लोपे । व्याळशंका ॥ ज्ञाने.१८.२२८ ॥ तेणें आत्मबोधें तैसें । अविद्येसीं कर्म नाशे । [स त्यागीत्यभिधीयते] पार्था त्यजिजे जैं ऐसें । तैं त्यजिलें होय ॥ ज्ञाने.१८.२२९ ॥ [अयं भावः] म्हणोनि इयापरी जगीं । कर्में त्यजी तो महात्यागी । येर मूर्च्छने नांव रोगी । विश्रांति जैसी ॥ ज्ञाने.१८.२३० ॥ तैसा कर्मीं शिणे एकी । तो विसावों पाहे आणिकी । दांडेयाचे घाय बुकी । धाडणें जैसें ॥ ज्ञाने.१८.२३१ ॥ [चूर्णिका] परि हें असो पुढती । तोचि त्यागी त्रिजगतीं । जेणें फलत्यागें निष्कृती । नेलें कर्म ॥ ज्ञाने.१८.२३२ ॥</p>
<p>अनिष्टमिष्टं मिश्रं च त्रिविधं कर्मणः फलम् । भवत्यत्यागिनां प्रेत्य न तु संन्यासिनां क्वचित् ॥ भ.गी.१८.१२ ॥</p>
<p>येऱ्हवीं तरी धनंजया । त्रिविधा कर्मफळा गा यया । समर्थ ते की भोगावया । जे न सांडितीचि आशा ॥ ज्ञाने.१८.२३३ ॥ आपणचि विऊनि दुहिता । की न मम म्हणे पिता । तो सुटे की प्रतिग्रहीता । जांवाई शिरके ॥ ज्ञाने.१८.२३४ ॥ विषाचे आगरही वाहती । ते विकितां सुटले जिती । येर निमाले जे घेती । वेंचोनि मोलें ॥ ज्ञाने.१८.२३५ ॥ तैसें कर्ता कर्म करू । अकर्ता फळाशा न धरू । एथ न शके आवरूं । दोहींतें कर्म ॥ ज्ञाने.१८.२३६ ॥ वाटे पिकलिया वृक्षाचें । फळ अपेक्षी तयाचें । तेविं साधारण कर्मांचें । फळ घेतया ॥ ज्ञाने.१८.२३७ ॥ परि करूनि फळ नेघे । तो जगाच्या कामीं न रिघे । जे त्रिविध जग अवघें । कर्मकमळ हें ॥ ज्ञाने.१८.२३८ ॥ देव मनुष्य स्थावर । यया नांव जगडंबर । आणि हे तंव तीन्ही प्रकार । कर्मफळाचे ॥ ज्ञाने.१८.२३९ ॥ तेंचि एक गा अनिष्ट । एक तें केवळ इष्ट । आणि एक इष्टानिष्ट । त्रिविध ऐसें ॥ ज्ञाने.१८.२४० ॥ [अनिष्टं] परि विषयमता बुद्धी । आंगीं सूनि अवधी । प्रवर्तती जे निषिद्धीं । कुव्यापारीं ॥ ज्ञाने.१८.२४१ ॥ तेथ कृमि कीट लोष्ट । हें देह लाहती निकृष्ट । तया नाम तें अनिष्ट । कर्मफळ ॥ ज्ञाने.१८.२४२ ॥ [इष्टं] कां स्वधर्मा मान देतां । स्वाधिकार पुढां सूतां । सुकृत कीजे पुसतां । आम्नायातें ॥ ज्ञाने.१८.२४३ ॥ तैं इंद्रादिक देवांचीं । देहें लाहिजती सव्यसाची । तया कर्मफळा इष्टाची । प्रसिद्धी गा ॥ ज्ञाने.१८.२४४ ॥ [मिश्रं च] आणि गोड आंबट मिळे । तेथ रसांतर फरसाळें । उठी दोहीं वेगळें । दोहीं जिणतें ॥ ज्ञाने.१८.२४५ ॥ रेचकचि योगवशें । होय स्तंभावयादोषें । सत्यासत्य-समरसें । सत्यासत्यचि जिणिजे ॥ ज्ञाने.१८.२४६ ॥ म्हणोनि समभागें शुभाशुभें । मिळोनि अनुष्ठानाचें उभें । तेणें मनुष्यत्व लाभे । तें मिश्र फळ ॥ ज्ञाने.१८.२४७ ॥ [त्रिविधं कर्मणः फलं] ऐसें त्रिविध यया भागीं । कर्मफळ मांडलेंसे जगीं । [भवत्यत्यागिनां प्रेत्य] हें न सांडी तयां भोगीं । जे सूदले आशा ॥ ज्ञाने.१८.२४८ ॥ जेथ जिव्हेचा हात फांटे । तंव जेवितां वाटे गोमटें । मग परिणामीं शेवटें । अवश्य मरण ॥ ज्ञाने.१८.२४९ ॥ संवचोर मैत्री चांग । जंव न पविजे तें दांग । सामान्या भली आंग । न शिवे तंव ॥ ज्ञाने.१८.२५० ॥ तैसीं कर्में करितां शरीरीं । लाहती महत्त्वाची फरारी । पाठीं निधनीं एकसरी । पावती फळें ॥ ज्ञाने.१८.२५१ ॥ जैसा समर्थ आणि ऋणिया । मागों आला बाइणिया । न लोटे तैसा प्राणिया । पडे तो भोग ॥ ज्ञाने.१८.२५२ ॥ मग कणिसौनि कण झडे । तो विरूढला कणिसा चढे । पुढती भूमीं पडे । पुढती उठी ॥ ज्ञाने.१८.२५३ ॥ तैसें भोगीं जें फळ होय । तें फळांतरें वीत जाय । चालतां पायें पाय । जिणिजे जैसा ॥ ज्ञाने.१८.२५४ ॥ उताराचिये सांगडी । ठाके ते ऐलीच थडी । तेविं न मूकीजती वोढी । भोग्याचिये ॥ ज्ञाने.१८.२५५ ॥ पैं साध्य साधन प्रकारें । फळभोग तो पसरे । एवं गोंविले संसारें । अत्यागी ते ॥ ज्ञाने.१८.२५६ ॥ [न तु संन्यासिनां क्वचित्] येऱ्हवीं जातिपुष्पांचें विकसणें । त्याचि नाम जैसें सुकणें । तैसें कर्ममिषें न करणें । केलें जिंहीं ॥ ज्ञाने.१८.२५७ ॥ बीजचि वरोसि वेंचे । तेथ वाढती कुळवाडी खांचे । तेविं फळत्यागें कर्माचें । सारिलें काम ॥ ज्ञाने.१८.२५८ ॥ ते सत्त्वशुद्धी साहाकारें । गुरुकृपामृततुषारें । सासिन्नलेनि वोसरे । द्वैतदैन्य ॥ ज्ञाने.१८.२५९ ॥ तेव्हां जगदाभासमिषें । स्फुरे तें त्रिविध फळ नाशे । एथ भोक्ता भोग्य आपैसें । निमालें हें ॥ ज्ञाने.१८.२६० ॥ घडे ज्ञानप्रधान ऐसा । संन्यास जया वीरेशा । तेचि फळभोग सोसा । मुकले गा ॥ ज्ञाने.१८.२६१ ॥ [अयं भावः] आणि येणें कीर संन्यासें । जैं आत्मरूपीं दिठी पैसे । तैं कर्म एक ऐसें । देखणें आहे ॥ ज्ञाने.१८.२६२ ॥ पडोनि गेलिया भिंती । चित्रांची केवळ होय माती । कां पाहालेया राती । आंधारें उरे ॥ ज्ञाने.१८.२६३ ॥ जैं रूपचि नाहीं उभें । तैं छाया काह्याची शोभे । दर्पणेंवीण बिंबे । वदन कें पां ॥ ज्ञाने.१८.२६४ ॥ फिटलिया निद्रेचा ठाव । कैंचा स्वप्नासि प्रस्ताव । मग सत्य की तें वाव । कोण म्हणे ॥ ज्ञाने.१८.२६५ ॥ तैसें गा संन्यासें येणें । तंव अविद्येसीचि नाहीं जिणें । मा तियेचें कार्य कोणें । घेपेदीपे ॥ ज्ञाने.१८.२६६ ॥ म्हणोनि संन्यासियें पाहीं । कर्माची गोठी कीजेल काई । [चूर्णिका] परि अविद्या आपुल्या देहीं । आहे जैं कां ॥ ज्ञाने.१८.२६७ ॥ कर्तेपणाचेनि थांवें । आत्मा शुभाशुभीं धांवे । दृष्टि भेदाचिये राणिवे । रचलीसे जैं ॥ ज्ञाने.१८.२६८ ॥ तैं तरी गा सुवर्मा । बीजावळी आत्मया कर्मा । अपाडें जैसी पश्चिमा । पूर्वेसि कां ॥ ज्ञाने.१८.२६९ ॥ ना तरी आकाशा कां आभाळा । सूर्या आणि मृगजळा । बीजावळी भूतळा । वायूसि जैसी ॥ ज्ञाने.१८.२७० ॥ पांघरोनि नईंचें उदक । असे नईंमाजि खडक । परि जाणिजे कां वेगळिक । कोडीची ते ॥ ज्ञाने.१८.२७१ ॥ हो कां उदकाजवळी । परि सिनीचि ते बाबुळी । काय संगास्तव काजळी । दीप म्हणों ये ॥ ज्ञाने.१८.२७२ ॥ जरी चंद्रीं जाला कलंक । तरि चंद्रेंसीं नव्हे एक । आहे दृष्टी डोळ्यां विवेक । अपाड जेतुला ॥ ज्ञाने.१८.२७३ ॥ नाना वाटा वाटे जातया । वोघा वोघी वाहतया । आरसा आरसां पाहतया । अपाड जेतुला ॥ ज्ञाने.१८.२७४ ॥ पार्था गा तेतुलेनि मानें । आत्मेनिसीं कर्म सिनें । परि घेवविजे अज्ञानें । तें कीर ऐसें ॥ ज्ञाने.१८.२७५ ॥ विकासे रवीतें उपजवी । द्रुती अलीकरवीं भोगवी । ते सरोवरीं कां बरवी । अब्जिणी जैसी ॥ ज्ञाने.१८.२७६ ॥ पुढतपुढती आत्मक्रिया । अन्यकारणकाचि तैशिया । करूं पांचांही तयां । कारणां रूप ॥ ज्ञाने.१८.२७७ ॥ [सप्तमाध्यायोक्तं ज्ञानविज्ञानयोगमाह चतुर्भिः]-</p>
<p>पञ्चैतानि महाबाहो कारणानि निबोध मे । साङ्ख्ये कृतान्ते प्रोक्तानि सिद्धये सर्वकर्मणाम् ॥ भ.गी.१८.१३ ॥</p>
<p>[पञ्चैतानि महाबाहो कारणानि] आणि पांचही कारणें तियें । तूंही जाणसील विपायें । [साङ्ख्ये कृतान्ते प्रोक्तानि] जे शास्त्रें उभऊनि बाहे । बोलती जयांतें ॥ ज्ञाने.१८.२७८ ॥ वेदरायाचिया राजधानीं । सांख्य-वेदांतांच्या भुवनीं । निरूपणाच्या निशाणध्वनीं । गर्जती जियें ॥ ज्ञाने.१८.२७९ ॥ [सिद्धये सर्वकर्मणां] जे सर्वकर्मसिद्धीलागीं । इयेंचि मुदलें हो जगीं । तेथ न सुवावा अभंगीं । आत्मराज ॥ ज्ञाने.१८.२८० ॥ इया बोलाचे डांगुरटी । तियें प्रसिद्धी आलीं किरीटी । म्हणोनि तुझ्या हन कर्णपुटीं । वसोत कां जे ॥ ज्ञाने.१८.२८१ ॥ [निबोध मे] आणि मुखांतरीं आइकिजे । तैसें कायसें हें ओझें । मी चिद्रत्न तुझे । असतां हातीं ॥ ज्ञाने.१८.२८२ ॥ दर्पण पुढां मांडलेया । कां लोकांचिया डोळ्यां । मान द्याया पहावया । आपुलें निकें ॥ ज्ञाने.१८.२८३ ॥ भक्त जैसेनि जेथ पाहे । तेथ तें तेंचि होत जाये । तो मी तुझें जाहलों आहें । खेळणें आजी ॥ ज्ञाने.१८.२८४ ॥ [अयं भावः] ऐसें हें प्रीतीचेनि वेगें । देव बोलतां से नेघे । तंव आनंदामाजी आंगें । विरत पार्थ ॥ ज्ञाने.१८.२८५ ॥ चांदिणियाचा पडिभर । होतां सोमकांताचा डोंगर । विघरोनि सरोवर । हों पाहे जैसा ॥ ज्ञाने.१८.२८६ ॥ तैसें सुख आणि अनुभूती । या भावांची मोडूनि भिंती । आतलें अर्जुनाकृती । सुखचि जेथ ॥ ज्ञाने.१८.२८७ ॥ तेथ समर्थ म्हणौनि देवा । अवकाश जाहाला आठवा । मग बुडतयाचा धांवा । जीवें केला ॥ ज्ञाने.१८.२८८ ॥ अर्जुना येसणें धेंडें । प्रज्ञापसरेंसीं बुडे । आलें भरतें एवढें । तें सांवरूनि ॥ ज्ञाने.१८.२८९ ॥ देव म्हणे हां गा पार्था । तूं आपणपें देख सर्वथा । तंव सांवरूनि येरें माथा । तुकियेला ॥ ज्ञाने.१८.२९० ॥ म्हणे जाणसी दातारा । मी तुजसीं व्यक्तिशेजारा । उबगला आदीं एकाहारा । येवों पाहें ॥ ज्ञाने.१८.२९१ ॥ तयाही हा ऐसा । लोभें देतसां जरी लालसा । तरी कां जी घालीतसां । आड आड जीवा ॥ ज्ञाने.१८.२९२ ॥ तेथ श्रीकृष्ण म्हणती निकें । अद्यापि नाहीं मा ठाउकें । वेड्या चंद्रा आणि चंद्रिके । न मिळणें आहे ॥ ज्ञाने.१८.२९३ ॥ आणि हाही बोलोनि भावो । तुज दाऊं आम्ही भिवों । जे रुसतां बांधे थावो । तें प्रेम गा हें ॥ ज्ञाने.१८.२९४ ॥ एथ एकमेकांचिये खुणे । विसंवाद तंव जिणें । म्हणौनि असो हें बोलणें । इयेविषयींचें ॥ ज्ञाने.१८.२९५ ॥ मग कसकसें तें आतां । बोलत होतों पंडुसुता । सर्व कर्मां भिन्नता । आत्मेनिसीं ॥ ज्ञाने.१८.२९६ ॥ तंव अर्जुन म्हणे देवें । माझिये मनींचेंचि स्वभावें । प्रस्ताविलें बरवें । प्रमेय तें जी ॥ ज्ञाने.१८.२९७ ॥ जें सकळ कर्मांचें बीज । कारणपंचक तुज । सांगेन ऐसी पैज । घेतली कां ॥ ज्ञाने.१८.२९८ ॥ आणि आत्मया एथ कांहीं । सर्वथा लाग नाहीं । हें पुढारलासि तें देईं । लाहाणें माझें ॥ ज्ञाने.१८.२९९ ॥ यया बोला विश्वेशें । म्हणितलें तोषें बहुवसें । इयेविषयीं धरणें बैसे । ऐसें कें जोडे ॥ ज्ञाने.१८.३०० ॥ तरी अर्जुना निरूपिजेल । तें कीर भाषेआंतुल । परि मेचु ये होइजेल । ऋणिया तुज ॥ ज्ञाने.१८.३०१ ॥ तंव अर्जुन म्हणे देवो । काई विसरले मागील भावो । इये गोठी की राखत आहों । मीतूंपण जी ॥ ज्ञाने.१८.३०२ ॥ एथ श्रीकृष्ण म्हणती हो कां । आतां अवधानाचा पसर निका । करूनियां आइका । पुढारलों तें ॥ ज्ञाने.१८.३०३ ॥ [चूर्णिका श्लोकत्रयस्य] तरि सत्यचि गा धनुर्धरा । सर्व कर्मांचा उभारा । होतसे बाहिर-बाहिरा । करणें पांचें ॥ ज्ञाने.१८.३०४ ॥ आणि पंचकारण दळवाडें । जिहीं कर्माकार मांडे । ते हेतु तंव उघडे । पांच आथी ॥ ज्ञाने.१८.३०५ ॥ येथ आत्मतत्त्व उदासीन । तें ना हेतु ना उपादान । ना तें अंग करी संवाहन । कर्मसिद्धीचें ॥ ज्ञाने.१८.३०६ ॥ तेथ शुभाशुभीं अंशीं । निफजती कर्में ऐसीं । रातीदिवो आकाशीं । जियापरी ॥ ज्ञाने.१८.३०७ ॥ तोय तेज धूम । ययां वायूसी संगम । जालिया होय अभ्रागम । व्योम तें नेणे ॥ ज्ञाने.१८.३०८ ॥ नाना काष्ठीं नाव मिळे । ते नावाडेनि चळे । चालविजे अनिळें । उदक तें साक्षी ॥ ज्ञाने.१८.३०९ ॥ कां कवणें एकें पिंडें । वेंचितां अवतरे भांडें । मग भवंडिजे दंडें । भ्रमे चक्र ॥ ज्ञाने.१८.३१० ॥ आणि कर्तृत्व कुलालाचें । तेथ काय तें पृथ्वीयेचें । आधारावांचूनि वेंचे । विचारीं पां ॥ ज्ञाने.१८.३११ ॥ हेंही असो लोकांचिया । राहाटी होतां आघविया । कोण काम सवितया । आंगा आलें ॥ ज्ञाने.१८.३१२ ॥ तैसें पांच हेतुमिळणीं । पांचेंचि इंहीं कारणीं । कीजे कर्मलतांची लावणी । आत्मा सिना ॥ ज्ञाने.१८.३१३ ॥ आतां येचि वेगळालीं । पांचही विवंचूं गा भलीं । तुकोनि घेतलीं । मोतियें जैसीं ॥ ज्ञाने.१८.३१४ ॥</p>
<p>अधिष्ठानं तथा कर्ता करणं च पृथग्विधम् । विविधाश्च पृथक्चेष्टा दैवं चैवात्र पञ्चमम् ॥ भ.गी.१८.१४ ॥</p>
<p>[अधिष्ठानं] तैसीं यथालक्षणें । आइकें पांच कारणें । तरि देह हें मी म्हणें । पहिलें एथ ॥ ज्ञाने.१८.३१५ ॥ ययातें अधिष्ठान ऐसें । म्हणिजे तें याचि दोषें । जे स्वभाग्येंसीं वसे । भोक्ता येथ ॥ ज्ञाने.१८.३१६ ॥ इंद्रियांच्या दाहें हातीं । जाचोनि दिवोराती । सुखदुःखें प्रकृती । जोडीजती जियें ॥ ज्ञाने.१८.३१७ ॥ तियें भोगावया पुरुखा । आन ठावोचि नाहीं देखा । म्हणौनि अधिष्ठानभाखा । बोलिजे देह ॥ ज्ञाने.१८.३१८ ॥ हें चोविसांही तत्त्वांचें । कुटुंबघरवस्तीचें । तुटे बंधमोक्षांचें । गुंथाडें एथ ॥ ज्ञाने.१८.३१९ ॥ किंबहुना अवस्थात्रया । हें अधिष्ठान धनंजया । म्हणोनि देहा यया । हेंचि नाम ॥ ज्ञाने.१८.३२० ॥ [तथा कर्ता] आणि कर्ता हें दुजें । कर्माचें कारण जाणिजे । प्रतिबिंब म्हणिजे । चैतन्याचें जें ॥ ज्ञाने.१८.३२१ ॥ आकाशचि वर्षे नीर । तें तळवटीं बांधे नाडर । मग बिंबोनि तदाकार । होय जेवीं ॥ ज्ञाने.१८.३२२ ॥ कां निद्राभरें बहुवें । राया रायपण ठाउवें नव्हे । मग स्वप्नींचिये सामावे । रंकपणीं ॥ ज्ञाने.१८.३२३ ॥ तैसें आपुलेनि विसरें । चैतन्यचि देहाकारें । आभासोनि आविष्करे । देहपणें जें ॥ ज्ञाने.१८.३२४ ॥ जया विचाराच्या देशीं । प्रसिद्धि गा जीव ऐसी । जेणें भाष केली देहेंसीं । आघवांविषयीं ॥ ज्ञाने.१८.३२५ ॥ प्रकृती करी कर्में । तो म्यां केली म्हणे भ्रमें । येथ कर्ता येणें नामें । बोलिजे जीव ॥ ज्ञाने.१८.३२६ ॥ [करणं च पृथग्विधं] मग पातेयांच्या केशीं । एकीच उठती दिठी जैसी । मोकळीच वरी ऐसी । चिरीव गमे ॥ ज्ञाने.१८.३२७ ॥ कां घराआंतुल एक । दीपाचा अवलोक । गवाक्षभेदें अनेक । आवडे जेवीं ॥ ज्ञाने.१८.३२८ ॥ कां एकचि पुरुष जैसा । अनुसरत नवां रसां । नवविध ऐसा । आवडों लागे ॥ ज्ञाने.१८.३२९ ॥ तेविं बुद्धीचें एक जाणणें । श्रोत्रादिभेदें येणें । बाहेरि इंद्रियपणें । फांके जें कां ॥ ज्ञाने.१८.३३० ॥ तें पृथग्विध करण । कर्माचें इया कारण । तिसरें गा जाण । नृपनंदना ॥ ज्ञाने.१८.३३१ ॥ [विविधा च पृथक्चेष्टा] आणि पूर्वपश्चिमवाहणी । निघालिया वोघाचिया मिळणी । होय नदी नद पाणी । एकचि जेवीं ॥ ज्ञाने.१८.३३२ ॥ तैसी क्रियाशक्ति पवनीं । असे जे अनपायिनी । ते पडिली नाना स्थानीं । नाना होय ॥ ज्ञाने.१८.३३३ ॥ जैं वाचे करी येणें । तैं तेचि होय बोलणें । हाता आली तरी घेणें । देणें होय ॥ ज्ञाने.१८.३३४ ॥ अगा चरणाच्या ठायीं । तरि गती तेचि पाहीं । अधोद्वारीं दोहीं । क्षरणें तेचि ॥ ज्ञाने.१८.३३५ ॥ कंदौनि हृदयवरी । प्रणवाची उजरी । करितां तेचि शरीरीं । प्राण म्हणिजे ॥ ज्ञाने.१८.३३६ ॥ मग उर्ध्वींचिया रिगानिगा । पुढती तेचि शक्ति पैं गा । उदान ऐसिया लिंगा । पात्र जाहाली ॥ ज्ञाने.१८.३३७ ॥ अधोरंध्राचेनि वाहें । अपान हें नाम लाहे । व्यापकपणें होये । व्यान तेचि ॥ ज्ञाने.१८.३३८ ॥ आरोगिलेनि रसें । शरीर भरी सरिसें । आणि न सांडितां असे । सर्वसंधी ॥ ज्ञाने.१८.३३९ ॥ ऐसिया इया राहटीं । मग तेचि क्रिया पाठीं । समान ऐसी किरीटी । बोलिजे गा ॥ ज्ञाने.१८.३४० ॥ आणि जांभई शिंक ढेंकर । ऐसैसा होतसे व्यापार । नाग कूर्म कृकर । इत्यादि होय ॥ ज्ञाने.१८.३४१ ॥ एवं वायूची हे चेष्टा । एकीचि परि सुभटा । वर्तनास्तव पालटा । येतसे जे ॥ ज्ञाने.१८.३४२ ॥ ते भेदली वृत्तिपंथें । वायुशक्ती गा एथें । कर्मकारण चौथें । ऐसें जाण ॥ ज्ञाने.१८.३४३ ॥ [दैवं चैवात्र पञ्चमं] आणि ऋतु बरवा शारदु । शारदीं पुढती चांदु । चंद्रीं जैसा संबंधु । पूर्णिमेचा ॥ ज्ञाने.१८.३४४ ॥ कां वसंतीं बरवा आराम । आरामीं प्रियासंगम । संगमीं आगम । उपचारांचा ॥ ज्ञाने.१८.३४५ ॥ नाना कमळीं पांडवा । विकास जैसा बरवा । विकासींही यावा । परागाचा तो ॥ ज्ञाने.१८.३४६ ॥ वाचे बरवें कवित्व । कवित्वीं बरवें रसिकत्व । रसिकत्वीं परतत्त्व । स्पर्श जैसा ॥ ज्ञाने.१८.३४७ ॥ तैसी सर्ववृत्तिवैभवीं । बुद्धीचि एकली बरवी । बुद्धीही बरव नवी । इंद्रिय प्रौढी ॥ ज्ञाने.१८.३४८ ॥ इंद्रियप्रौढीमंडळा । श्रृंगार एकचि निर्मळा । जैं अधिष्ठात्रिय कां मेळा । दैवतांचा जो ॥ ज्ञाने.१८.३४९ ॥ म्हणूनि चक्षुरादिकी दाहें । इंद्रियां पाठीं स्वानुग्रहें । सूर्यादिकां कां आहे । सुरांचेें वृंद ॥ ज्ञाने.१८.३५० ॥ तें देववृंद बरवें । कर्मकारण पांचवें । अर्जुना एथ जाणावें । देव म्हणे ॥ ज्ञाने.१८.३५१ ॥ एवं माने तुझिये आयणी । तैसी कर्मजातांची हे खाणी । पंचविध आकर्णीं । निरूपिली ॥ ज्ञाने.१८.३५२ ॥ [चूर्णिका] आतां हेचि खाणी वाढे । मग कर्माची सृष्टी घडे । जिहीं ते हेतुही उघडे । दाऊं पांचै ॥ ज्ञाने.१८.३५३ ॥</p>
<p>शरीरवाङ्मनोभिर्यत्कर्म प्रारभते नरः । न्याय्यं वा विपरीतं वा पञ्चैते तस्य हेतवः ॥ भ.गी.१८.१५ ॥</p>
<p>[शरीरवाङ्मनोभिरिति प्रत्येकं पदं व्याचष्टे तत्र मनसा] तरि अवसांत आली माधवी । ते हेतु होय नवपल्लवीं । पल्लव पुष्पपुंज दावी । पुष्प फळांतें ॥ ज्ञाने.१८.३५४ ॥ कां वार्षिये आणिजे मेघ । मेघें वृष्टिप्रसंग । वृष्टीस्तव भोग । सस्यसुखाचा ॥ ज्ञाने.१८.३५५ ॥ ना तरी प्राची अरुणातें विये । अरुणें सूर्योदय होये । सूर्यें सगळा पाहे । दिवस जैसा ॥ ज्ञाने.१८.३५६ ॥ तैसें मन हेतु पांडवा । होय कर्मसंकल्पभावा । तो संकल्प लावी दिवा । वाचेचा गा ॥ ज्ञाने.१८.३५७ ॥ [वाचा] मग वाचेचा तो दिवटा । दावी कृत्यजातांचिया वाटा । तेव्हां कर्ता रिगे कामठां । कर्तृत्वाच्या ॥ ज्ञाने.१८.३५८ ॥ [शरीरेण] तेथ शरीरादिक दळवाडें । शरीरादिकां हेतूचि घडे । लोहकाम लोखंडें । निर्वाळिजे जैसें ॥ ज्ञाने.१८.३५९ ॥ कां तांथुवाचा ताणा । तांथु घालितां वैरणा । तो तंतूचि विचक्षणा । होय पट ॥ ज्ञाने.१८.३६० ॥ तैसें मन वाचा देहाचें । कर्म मनादि हेतुचि रचे । रत्नीं घडे रत्नाचें । दळवाडें जेवीं ॥ ज्ञाने.१८.३६१ ॥ [यत्] एथ शरीरादिकें कारणें । तेचि हेतु केविं हें कोणें । अपेक्षिजे तरि तेणें । अवधारिजो ॥ ज्ञाने.१८.३६२ ॥ [तस्य हेतवः] आइका सूर्याचिया प्रकाशा । हेतु कारण सूर्यचि जैसा । कां उंसाचें कांडें उंसा । वाढि हेतु ॥ ज्ञाने.१८.३६३ ॥ नाना वाग्देवता वानावी । तैं वाचाचि लागे कामवावी । कां वेदां वेदेंचि बोलावी । प्रतिष्ठा जेवीं ॥ ज्ञाने.१८.३६४ ॥ तैसें कर्मा शरीरादिकें । कारण हें कीर ठाउकें । परि हेंचि हेतु न चुके । हेंही एथ ॥ ज्ञाने.१८.३६५ ॥ [कर्म प्रारभते नरः] आणि देहादिकी कारणीं । देहादि हेतुमिळणी । होय जया उभारणी । कर्मजाता ॥ ज्ञाने.१८.३६६ ॥ [न्याय्यं वा] तें शास्त्रार्थें मानिलेया । मार्गा अनुसरे धनंजया । तरि न्याय तो न्याया । हेतु होय ॥ ज्ञाने.१८.३६७ ॥ जैसा पर्जन्योदकाचा लोट । विपायें धरी साळींचा पाट । तो जिरे परि अचाट । उपयोग आथी ॥ ज्ञाने.१८.३६८ ॥ कां रोषें निघालें अवचटें । पडिलें द्वारकेचिये वाटे । तें शिणे परि सुनाटें । न वचती पदें ॥ ज्ञाने.१८.३६९ ॥ तैसें हेतुकारणमेळें । उठी कर्म जें आंधळें । तें शास्त्राचे लाहे डोळे । तैं न्याय्य म्हणिपे ॥ ज्ञाने.१८.३७० ॥ [विपरीतं वा] दूध वाढतां ठावो न पवे । तंव उतोनि जाय स्वभावें । तोही वेंच परि नव्हे । वेंचिलें तें ॥ ज्ञाने.१८.३७१ ॥ तैसें शास्त्रसाह्येंवीण । केलें नोहे जरी अकारण । तरि लागो कां नागवण । दानलेखीं ॥ ज्ञाने.१८.३७२ ॥ अगा बावनां वर्णांपरता । कोण मंत्र आहे पंडुसुता । कां बावनही नुच्चारितां । जीव आथी ॥ ज्ञाने.१८.३७३ ॥ परि मंत्राची कडसणी । जंव नेणिजे कोदंडपाणी । तंव उच्चारफळ वाणी । न पवे जेवीं ॥ ज्ञाने.१८.३७४ ॥ तेवीं कारणहेतुयोगें । जें बिसाट कर्म निगे । तें शास्त्राचिये न लगे । कांसे जंव ॥ ज्ञाने.१८.३७५ ॥ कर्म होतचि असे तेव्हांही । परि तें होणें नव्हे पाहीं । तो अन्याय गा अन्यायीं । हेतु होय ॥ ज्ञाने.१८.३७६ ॥</p>
<p>तत्रैवं सति कर्तारमात्मानं केवलं तु यः । पश्यत्यकृतबुद्धित्वान्न स पश्यति दुर्मतिः ॥ भ.गी.१८.१६ ॥</p>
<p>[पञ्चैते इति पूर्वश्लोकस्थं पदं] एवं पंचकारणां कर्मां । पांचही हेतु हे सुमहिमा । [तत्रैवमिति] आतां एथें पाहें पां आत्मा । सांपडला असे ॥ ज्ञाने.१८.३७७ ॥ भानु न होनि रूपें जैसीं । चक्षु रूपातें कां प्रकाशी । आत्मा न होनि कर्में तैसीं । प्रकटित असे गा ॥ ज्ञाने.१८.३७८ ॥ पैं प्रतिबिंब आरिसा । दोन्ही न होनि वीरेशा । दोहींतें प्रकाशी जैसा । न्याहाळिता तो ॥ ज्ञाने.१८.३७९ ॥ कां अहोरात्र सविता । न होनि करी पंडुसुता । तैसा आत्मा कर्म कर्ता । न होनि दावी ॥ ज्ञाने.१८.३८० ॥ [पश्यत्यकृतबुद्धित्वात्] परि देहाहंमानभुली । जयाची बुद्धी देहींच आतली । तया आत्मविषयीं जाली । मध्यरात्री गा ॥ ज्ञाने.१८.३८१ ॥ जेणें चैतन्या ईश्वरा ब्रह्मा । देहचि केलें परमसीमा । तया आत्मा कर्ता हे प्रमा । अलाट उपजे ॥ ज्ञाने.१८.३८२ ॥ आत्माचि कर्मकर्ता । हाही निश्चय नाहीं तत्त्वतां । देहचि मी कर्मकर्ता । मानितो साच ॥ ज्ञाने.१८.३८३ ॥ जे आत्मा मी कर्मातीत । सर्वकर्मसाक्षिभूत । हे आपुली कंहीं मात । नायकेचि कानीं ॥ ज्ञाने.१८.३८४ ॥ [न स पश्यति दुर्मतिः] म्हणौनि उमपा आत्मयातें । देहचिवरी मविजे एथें । विचित्र काई रात्रि दिवसांतें । डुडुळ न करी ॥ ज्ञाने.१८.३८५ ॥ पैं जेणें आकाशींचा कंहीं । सत्य सूर्य देखिला नाहीं । तो थिल्लरींचें बिंब काई । मानूं न लाहे ॥ ज्ञाने.१८.३८६ ॥ थिल्लराचेनि जालेपणें । सूर्यासि आणी होणें । त्याच्या नाशीं नाशणें । कंपे कंप ॥ ज्ञाने.१८.३८७ ॥ आणि निद्रिस्ता चेवो न ये । तंव स्वप्न साच हों लाहे । रज्जु नेणतां सर्पा बिहे । विस्मो कवण ॥ ज्ञाने.१८.३८८ ॥ जंव कवळ आथि डोळां । तंव चंद्र देखावा की पिंवळा । काय मृगींही मृगजळा । भाळावें नाहीं ॥ ज्ञाने.१८.३८९ ॥ तैसा शास्त्रगुरूचेनि नांवें । जो वाराही टेकों नेदी सिवें । केवळ मौढ्याचेनीचि जीवें । जियाला जो ॥ ज्ञाने.१८.३९० ॥ तेणें देहात्मदृष्टीमुळें । आत्मया घापे देहाचें जाळें । जैसा अभ्राचा वेग कोल्हें । चंद्रीं मानी ॥ ज्ञाने.१८.३९१ ॥ [अयं भावः] मग तया मानणयासाठीं । देहबंदीशाळे किरीटी । कर्माच्या वज्रगांठी । कळासे तो ॥ ज्ञाने.१८.३९२ ॥ पाहें पां बंधभावना दृढा । नळियेवरी तो बापुडा । काय मोकळेयाही चवडा । न ठकेचि पुंसा ॥ ज्ञाने.१८.३९३ ॥ म्हणोनि निर्मळे आत्मस्वरूपीं । जो प्रकृतीचें केलें आरोपी । तो कल्पकोडीच्या मापीं । मवीचि कर्में ॥ ज्ञाने.१८.३९४ ॥ [चूर्णिका] आतां कर्मामाजी असे । परि तयातें कर्म न स्पर्शे । वडवानळातें जैसें । समुद्रोदक ॥ ज्ञाने.१८.३९५ ॥ तैसेनि वेगळेपणें । जयाचें कर्मीं असणें । तो कीर वोळखावा कवणें । तरी सांगों ॥ ज्ञाने.१८.३९६ ॥ जे मुक्तातें निर्धारितां । लाभे आपलीच मुक्तता । जैसी दीपें दिसे पाहतां । आपली वस्तु ॥ ज्ञाने.१८.३९७ ॥ ना तरी दर्पण जंव उटिजे । तंव आपणपयां आपण भेटिजे । कां तोय पावतां तोय होइजे । लवणें जेवीं ॥ ज्ञाने.१८.३९८ ॥ हें असो परतोनि मागुतें । प्रतिबिंब पाहे बिंबातें । तंव पाहणें जाऊनि आयितें । बिंबचि होय ॥ ज्ञाने.१८.३९९ ॥ तैसें हारपलें आपणपें पावे । तैं संतांतें पाहातां गिंवसावें । म्हणोनि वानावे ऐकावे । तेचि सदा ॥ ज्ञाने.१८.४०० ॥ परि कर्मीं असोनि कर्में । जों नागवे समविषमें । चर्मचक्षूचेनि चामें । दृष्टी जैसी ॥ ज्ञाने.१८.४०१ ॥ तैसा सोडवला जो आहे । तयाचें रूप आतां पाहें । उपपत्तीची बाहे । उभऊनि सांगों ॥ ज्ञाने.१८.४०२ ॥</p>
<p>यस्य नाहङ्कृतो भावो बुद्धिर्यस्य न लिप्यते । हत्वापि स इमाँल्लोकान्न हन्ति न निबध्यते ॥ भ.गी.१८.१७ ॥</p>
<p>[यस्य नाहङ्कृतो भावः] तरि अविद्येचिया निदा । विश्वस्वप्नाचा हा धांदा । भोगित होता प्रबुद्धा । अनादि जो ॥ ज्ञाने.१८.४०३ ॥ तो महावाक्याचेनि नांवें । गुरुकृपेचेनि थांवें । माथां हात ठेवणें नव्हे । थापटिला जैसा ॥ ज्ञाने.१८.४०४ ॥ तैसा विश्वस्वप्नेंसीं माया । नीद सांडूनि धनंजया । सहजेंचि चेइला अद्वया- । नंदपणें जो ॥ ज्ञाने.१८.४०५ ॥ [द्वितीयाध्यायोक्तमात्मतत्त्वसाङ्ख्यमाह] तेव्हां मृगजळाचे पूर । दिसते एक निरंतर । हारपती कां चंद्रकर । फांकतां जैसे ॥ ज्ञाने.१८.४०६ ॥ कां बाळत्व निघोनि जाय । तैं बागुला नाहीं त्राय । पैं जळालिया इंधन न होय । रंधन जेवीं ॥ ज्ञाने.१८.४०७ ॥ ना ना चेवो आलिया पाठीं । तैं स्वप्न न दिसे दिठी । तैसी अहंममता गा किरीटी । नुरेचि तया ॥ ज्ञाने.१८.४०८ ॥ [अधिष्ठानमिति श्लोके यानि पञ्च कर्मकारणान्युक्तानि तेषु नाहंकृतबुद्धित्वमिति वक्तुमधिष्ठानमिति श्लोकं पुनर्व्याचष्टे-] मग सूर्य अंधारालागीं । रिघो कां भलते सुरंगीं । परि तो तयाच्या भागीं । नाहींचि जैसा ॥ ज्ञाने.१८.४०९ ॥ तैसा आत्मत्वें वेष्टिला होये । तो जया तया दृश्यातें पाहे । तें दृश्य द्रष्टेपणेंसीं होत जाये । तयाचेंचि रूप ॥ ज्ञाने.१८.४१० ॥ जैसा वह्नि जया लागे । तें वह्नीचि जालिया आंगें । दाह्यदाहकविभागें । सांडिजे तें ॥ ज्ञाने.१८.४११ ॥ तैसा कर्माकारा दुजेया । तो कर्तेपणाचा आत्मया । आळ आला तो गेलिया । कांहीं बाहीं जें उरे ॥ ज्ञाने.१८.४१२ ॥ तिये आत्मस्थितीचा जो रावो । मग तो देहीं इये जाणेल ठावो । काय प्रलयांबूचा उन्नाहो । वोघ मानी ॥ ज्ञाने.१८.४१३ ॥ तैसी ते पूर्ण अहंता । काई देहपणें पंडुसुता । आवरे काई सविता । बिंबें धरिला ॥ ज्ञाने.१८.४१४ ॥ पैं मथूनि लोणी घेपे । तें मागुती ताकी घापे । तरि तें लिप्तपणें लिंपे । तेणेंसीं काई ॥ ज्ञाने.१८.४१५ ॥ ना ना काष्ठौनि वीरेशा । वेगळाविलिया हुताशा । राहे काष्ठाचिया मांदुसा । कोंडलेपणें ॥ ज्ञाने.१८.४१६ ॥ कां रात्रीचिया उदरांत । रिगाला जो हा भास्वत । तो रात्रीऐसी मात । ऐके काई ॥ ज्ञाने.१८.४१७ ॥ तैसें वेद्यवेदकपणेंसीं । पडिलें कां जयाच्या ग्रसीं । तया देह मी ऐसी । अहंता कैंची ॥ ज्ञाने.१८.४१८ ॥ आणि आकाशें जेथें जेथुनी । जाइजे तेथ असे भरोनी । म्हणोनि ठेलें कोंदोनी । आपेंआप ॥ ज्ञाने.१८.४१९ ॥ तैसें जें तेणें करावें । तो तेंचि आहे स्वभावें । मा कोणे कर्मीं वेष्टावें । कर्तेपणें ॥ ज्ञाने.१८.४२० ॥ नुरेचि गगनावीण ठावो । नोहेचि समुद्रा प्रवाहो । नुठीचि ध्रुवा जावों । तैसें जाहालें ॥ ज्ञाने.१८.४२१ ॥ ऐसेनि अहंकृतिभावो । जयाचा बोधीं जाहाला वावो । तऱ्ही देहा जंव निर्वाहो । तंव आथी कर्में ॥ ज्ञाने.१८.४२२ ॥ वारा जरी वाजोनि वोसरे । तरी तो डोल रुखीं उरे । कां सेंदें द्रुति राहे कापुरें । वेंचलेनी ॥ ज्ञाने.१८.४२३ ॥ कां सरलेया गीताचा समारंभु । न वचे वाहवलेयाचा क्षोभु । भूमी लोळोनि गेलिया अंबु । वोल थारे ॥ ज्ञाने.१८.४२४ ॥ अगा मावळलेनि अर्कें । संध्येचिये भूमिके । ज्योतिदीप्ती कौतुकें । दिसे जैसी ॥ ज्ञाने.१८.४२५ ॥ पैं लक्ष भेदिलियाहीवरी । बाण धांवेचि तंववरी । जंव भरली आथी उरी । बळाची तया ॥ ज्ञाने.१८.४२६ ॥ ना ना चक्री भांडें जालें । तें कुलालें परतें नेलें । परि भ्रमेचि तें मागिले । भोवंडिलेपणें ॥ ज्ञाने.१८.४२७ ॥ तैसा देहाभिमान गेलिया । देह जेणें स्वभावें धनंजया । जालें तें अपैसया । चेष्टवीच तें ॥ ज्ञाने.१८.४२८ ॥ संकल्पेंवीण स्वप्न । न लावितां दांगीचें बन । न रचितां गंधर्वभुवन । उठी जैसें ॥ ज्ञाने.१८.४२९ ॥ आत्मयाचेनि उद्यमेंवीण । तैसें देहादिपंचकारण । होय आपणयां आपण । क्रियाजात ॥ ज्ञाने.१८.४३० ॥ पैं प्राचीनसंस्कारशेषें । पांचही कारणें सहेतुकें । कामवीजती गा अनेकें । कर्माकारें ॥ ज्ञाने.१८.४३१ ॥ [हत्वाऽपि स इमाँल्लोकान्] तया कर्मामाजी मग । संहरो आघवें जग । अथवा नवें चांग । अनुकरो ॥ ज्ञाने.१८.४३२ ॥ परि कुमुद कैसेनि सुके । तें कमळ कैसें फांके । हीं दोन्ही रवी न देखे । जयापरी ॥ ज्ञाने.१८.४३३ ॥ कां विजु वर्षोनि आभाळ । ठिकरिया आतो भूतळ । अथवा करू शाडळ । पर्जन्यवृष्टी ॥ ज्ञाने.१८.४३४ ॥ तरि तया दोहींतें जैसें । नेणिजेचि कां आकाशें । तैसा देहींच जो असे । विदेहदृष्टी ॥ ज्ञाने.१८.४३५ ॥ तो देहादिकी चेष्टीं । घडतां मोडतां हे सृष्टी । न देखे स्वप्न दृष्टी । चेइला जैसा ॥ ज्ञाने.१८.४३६ ॥ येऱ्हवीं चामाचे डोळेवरी । जे देखती देहचिवरी । ते कीर तो व्यापारी । ऐसेंचि मानिती ॥ ज्ञाने.१८.४३७ ॥ कां तृणाचा बाहुला । जो आगरामेरे ठेविला । तो सत्य राखतां कोल्हा । न मनी काई ॥ ज्ञाने.१८.४३८ ॥ । पिसें नेसलें कां नागवें । हें लोकी येऊनि जाणावें । ठाणोरियांचे मवावे । आणिकी घाय ॥ ज्ञाने.१८.४३९ ॥ कां महासतीचे भोग । देखे कीर सकळ जग । परि ते आगी ना आंग । ना लोक देखे ॥ ज्ञाने.१८.४४० ॥ तैसा स्वस्वरूपें उठिला । जो दृश्येंसी द्रष्टा आटला । तो नेणे काय राहटला । इंद्रियग्रम ॥ ज्ञाने.१८.४४१ ॥ अगा थोरीं कल्लोळीं कल्लोळ साने । लोपतां तिरींचेनि जनें । एका एकी गिळिलें हें मनें । मानिजे जऱ्ही ॥ ज्ञाने.१८.४४२ ॥ तऱ्ही उदकाप्रति पाहीं । कोण ग्रसीतसे काई । तैसें पूर्णा दुजें नाहीं । जें तो मारी ॥ ज्ञाने.१८.४४३ ॥ सुवर्णाचिया चंडिका । सुवर्णशूळेंचि देखा । सुवर्णाचिया महिखा । नाश केला ॥ ज्ञाने.१८.४४४ ॥ तो देवलवसिया कडा । व्यवहार गमला फुडा । वांचूनि महिष शूळ चामुंडा । सुवर्णचि तें ॥ ज्ञाने.१८.४४५ ॥ पैं चित्रींचें जळ हुताश । तो दृष्टीचाचि आभास । पटीं आग्न वोलांश । दोन्ही नाहीं ॥ ज्ञाने.१८.४४६ ॥ मुक्ताचें देह तैसें । हाले चाले संस्कारवशें । तें देखोनि लोक पिसे । तो कर्ता म्हणती ॥ ज्ञाने.१८.४४७ ॥ [न हन्ति] आणि तयां करणेयांआंत । घडो त्रैलोक्या घात । परि तेणें केला हे मात । बोलों न ये ॥ ज्ञाने.१८.४४८ ॥ अगा अंधकार देखावा तेजें । मग तो फेडिजे हें कें बोलिजे । तैसें ज्ञानियां नाहीं दुजें । तो मारील काई ॥ ज्ञाने.१८.४४९ ॥ [बुद्धिर्यस्य न लिप्यते] म्हणोनि तयाची बुद्धी । नेणे पापपुण्याची गंधी । गंगा मीनलिया नदी । विटाळ जैसा ॥ ज्ञाने.१८.४५० ॥ अग्नीसी अग्नि झगटलिया । काय पोळे तो धनंजया । की शस्त्र रुपे आपणया । आपणचि ॥ ज्ञाने.१८.४५१ ॥ तैसें आपणपयापरतें । जो नेणे क्रियाजातातें । तेथ काय लिंपवी बुद्धीतें । तयाचिये ॥ ज्ञाने.१८.४५२ ॥ [न निबद्ध्यते] म्हणोनि कार्य कर्ता क्रिया । हें स्वरूपचि जाहालें जया । नाहीं शरीरादिकी तया । कर्मबंध ॥ ज्ञाने.१८.४५३ ॥ जे कर्ता जीव विंदाणीं । काढूनि पांचही खाणी । घडित आहे करणीं । आउतीं दाहें ॥ ज्ञाने.१८.४५४ ॥ तेथ न्यावो आणि अन्यावो । हा द्विविध साधूनि आवो । उभारितां न लवी खेंवो । कर्म भुवनें ॥ ज्ञाने.१८.४५५ ॥ या थोराडा कीर कामा । विरजा नोहे आत्मा । परि म्हणसी हन उपक्रमा । हात लावी ॥ ज्ञाने.१८.४५६ ॥ तो साक्षी चिद्रूप । कर्मप्रवृत्तीचा संकल्प । उठी तो कां निरोप । आपणचि दे ॥ ज्ञाने.१८.४५७ ॥ तरी कर्मप्रवृत्तीही लागीं । तया आयास नाहीं आंगीं । जे प्रवृत्तीचेही उळिगीं । लोकचि आथी ॥ ज्ञाने.१८.४५८ ॥ म्हणोनि आत्मयाचें केवळ । जो रूपचि जाहाला निखिळ । तया नाहीं बंदिशाळ । कर्माची हे ॥ ज्ञाने.१८.४५९ ॥ परि अज्ञानाच्या पटीं । अन्यथा ज्ञानाचें चित्र उठी । तेथ चितारणी हे त्रिपुटी । प्रसिद्ध जे कां ॥ ज्ञाने.१८.४६० ॥</p>
<p>ज्ञानं ज्ञेयं परिज्ञाता त्रिविधा कर्मचोदना । करणं कर्म कर्तेति त्रिविधः कर्मसङ्ग्रहः ॥ भ.गी.१८.१८ ॥</p>
<p>[परिज्ञाता] जें ज्ञान ज्ञाता ज्ञेय । हें जगाचें बीजत्रय । तें कर्माची निःसंदेह । प्रवृत्ती जाण ॥ ज्ञाने.१८.४६१ ॥ आतां ययाचि गा त्रया । व्यक्ती वेगळालिया । आइकें धनंजया । करूं रूप ॥ ज्ञाने.१८.४६२ ॥ तरि जीवसूर्यबिंबाचे । रश्मी श्रोत्रादिकें पांचे । धांवोनि विषयपद्माचे । फोडीत मढ ॥ ज्ञाने.१८.४६३ ॥ की जीवनृपाचे वारु उपलाणे । घेऊनि इंद्रियांचीं केंकाणें । विषयदेशींचें नागवणें । आणीत जे ॥ ज्ञाने.१८.४६४ ॥ हें असो इंहीं इंद्रियीं राहटे । जें सुखदुःखेंसीं जीवा भेटे । तें सुषुप्तिकाळीं वोहटे । जेथ ज्ञान ॥ ज्ञाने.१८.४६५ ॥ तया जीवा नांव ज्ञाता । आणि जें हें सांगीतलें आतां । तेंचि एथ पंडुसुता । ज्ञान जाण ॥ ज्ञाने.१८.४६६ ॥ जें अविद्येचिये पोटीं । उपजतखेंवो किरीटी । आपणयातें वांटी । तिहीं ठायीं ॥ ज्ञाने.१८.४६७ ॥ आपुलिये धांवेपुढां । घालूनि ज्ञेयाचा गुंडा । उभारी मागिली कडां । ज्ञातृत्वातें ॥ ज्ञाने.१८.४६८ ॥ [ज्ञानं] मग ज्ञातया ज्ञेया दोघां । तो नांदणुकेचा बगा । माजि जालेनि पैं गा । वाहे जेणें ॥ ज्ञाने.१८.४६९ ॥ टाकूनि ज्ञेयाची शिंव । पुरे जयाची धांव । सकळ पदार्था नांव । सूतसे जें ॥ ज्ञाने.१८.४७० ॥ तें गा सामान्य ज्ञान । या बोला नाहीं आन । [ज्ञेयं] ज्ञेयाचेंही चिन्ह । आईक आतां ॥ ज्ञाने.१८.४७१ ॥ तरि शब्द स्पर्श । रूप गंध रस । हा पंचविध आभास । ज्ञेयाचा तो ॥ ज्ञाने.१८.४७२ ॥ जैसें एकेचि चूतफळें । इंद्रियां वेगळवेगळें । रसें वर्णें परिमळें । भेटिजे स्पर्शें ॥ ज्ञाने.१८.४७३ ॥ तैसें ज्ञेय तरी एकसरें । परि ज्ञान इंद्रियद्वारें । घे म्हणोनि प्रकारें । पांचें जालें ॥ ज्ञाने.१८.४७४ ॥ आणि समुद्रीं वोघाचें जाणें । सरे लाणीपासीं धांवणें । कां फळीं सरे वाढणें । सस्याचें जेवीं ॥ ज्ञाने.१८.४७५ ॥ तैसें इंद्रियांच्या वाहवटीं । धांवतया ज्ञाना जेथ ठी । होय तें गा किरीटी । विषय ज्ञेय ॥ ज्ञाने.१८.४७६ ॥ एवं ज्ञातया ज्ञान ज्ञेया । तिहीं रूप केलें धनंजया । [त्रिविधा कर्मचोदना] हे त्रिविध सर्व क्रिया- । प्रवृत्ति जाण ॥ ज्ञाने.१८.४७७ ॥ जे शब्दादि विषय । हें पंचविध जें ज्ञेय । तेंचि प्रिय कां अप्रिय । एके परीचें ॥ ज्ञाने.१८.४७८ ॥ ज्ञान मोटकें ज्ञातया । दावी ना जंव धनंजया । तंव स्वीकारा की त्यजावया । प्रवर्तेचि तो ॥ ज्ञाने.१८.४७९ ॥ परि मीनातें देखोनि बक । जैसा निधानातें रंक । कां स्त्री देखोनि कामुक । प्रवृत्ति धरी ॥ ज्ञाने.१८.४८० ॥ जैसें खालारां धांवे पाणी । भ्रमर पुष्पाचिये घाणीं । ना ना सुटला सांजवणीं । वत्सचि पां ॥ ज्ञाने.१८.४८१ ॥ अगा स्वर्गींची उर्वशी । ऐकोनि जेविं माणुसीं । वराता लावीजती आकाशीं । यागांचिया ॥ ज्ञाने.१८.४८२ ॥ पैं पारिवा जैसा किरीटी । चढला नभाचिये पोटीं । पारवी देखोनि लोटी । आंगचि सगळें ॥ ज्ञाने.१८.४८३ ॥ हें ना घनगर्जनेसरिसा । मयूर वोवांडे आकाशा । ज्ञाता ज्ञेया देखोनि तैसा । धांवचि घे ॥ ज्ञाने.१८.४८४ ॥ म्हणोनि ज्ञान ज्ञेय ज्ञाता । हे त्रिविध गा पंडुसुता । होयचि कर्मां समस्तां । प्रवृत्ति येथ ॥ ज्ञाने.१८.४८५ ॥ [कर्ता] परि तेंचि ज्ञेय विपायें । जरी ज्ञातयातें प्रिय होये । तरी भोगावया न साहे । क्षणही विलंब ॥ ज्ञाने.१८.४८६ ॥ ना तरी अवचटें । तेंचि विरुद्ध होऊनि भेटे । तरी युगांत वाटे । सांडावया ॥ ज्ञाने.१८.४८७ ॥ व्याळा कां हारा । वरपडा जालेया नरा । हर्ष आणि दरारा । सरसाचि उठी ॥ ज्ञाने.१८.४८८ ॥ तैसें ज्ञेय प्रियाप्रियें । देखिलेनि ज्ञातया होये । मग त्याग स्वीकारीं वाहे । व्यापारातें ॥ ज्ञाने.१८.४८९ ॥ तेथ रागी प्रतिमल्लाचा । गोसांवी सर्वदळाचा । रथ सांडूनि पायांचा । होय जैसा ॥ ज्ञाने.१८.४९० ॥ तैसें ज्ञातेपणें जें असे । तें ये कर्ता ऐसिये दशे । जेवितें बैसलें जैसें । रंधन करूं ॥ ज्ञाने.१८.४९१ ॥ कां भंवरेंचि केला मळा । वरकल जाला अंकसळा । ना ना देव रिगाला देउळा- । चिया कामा ॥ ज्ञाने.१८.४९२ ॥ तैसा ज्ञेयाचिया हांवा । ज्ञाता इंद्रियांचा मेळावा । राहाटवी तेथ पांडवा । कर्ता होय ॥ ज्ञाने.१८.४९३ ॥ आणि आपण होऊनी कर्ता । ज्ञाना आणि करणता । तेथें ज्ञेयचि स्वभावता । कार्य होय ॥ ज्ञाने.१८.४९४ ॥ ऐसा ज्ञानाचिये निजगती । पालट पडे गा सुमती । नेत्रांची शोभा रातीं । पालटे जैसी ॥ ज्ञाने.१८.४९५ ॥ कां अदृष्ट जालिया उदासु । पालटे श्रीमंतांचा विलासु । पूर्णिमेपाठीं शीतांशु । पालटे जसा ॥ ज्ञाने.१८.४९६ ॥ तैसा चाळितां करणें । ज्ञाता वेष्टिजे कर्तेपणें । तेथिंचीं तियें लक्षणें । ऐक आतां ॥ ज्ञाने.१८.४९७ ॥ तरि बुद्धि आणि मन । चित्त अहंकार हन । हें चतुर्विध चिन्ह । अंतःकरणाचें ॥ ज्ञाने.१८.४९८ ॥ बाह्य त्वचा श्रवण । चक्षु रसना घ्राण । हें पंचविध जाण । इंद्रिय गा ॥ ज्ञाने.१८.४९९ ॥ तेथ आंतुलें तंव करणें । कर्ता कर्तव्या घे उमाणें । मग तैं जरी जाणें । सुखा येतें ॥ ज्ञाने.१८.५०० ॥ तरि बाहेरिलें तियेंही । चक्षुरादिकें दाहाही । उठौनि लवलाहीं । व्यापारा सुये ॥ ज्ञाने.१८.५०१ ॥ मग तो इंद्रियकदंब । करविजे तंव राब । जंव कर्तव्याचा लाभ । हातासि ये ॥ ज्ञाने.१८.५०२ ॥ ना तें कर्तव्य जरी दुःखें । फळेल ऐसें देखे । तो लावी त्यागमुखें । तियें दाहाही ॥ ज्ञाने.१८.५०३ ॥ मग फिटे दुःखाचा ठावो । तंव राहाटवी रात्रिदिवो । विकण वातें वाहावो । जयापरी ॥ ज्ञाने.१८.५०४ ॥ तैसेनि त्याग स्वीकारीं । वाहातां इंद्रियांची धुरी । ज्ञातयातें अवधारीं । कर्ता म्हणिपे ॥ ज्ञाने.१८.५०५ ॥ [करणं] आणि कर्तयाच्या सर्व कर्मीं । आउतांचिया परि क्षमी । म्हणोनि इंद्रियांतें आम्ही । करणें म्हणों ॥ ज्ञाने.१८.५०६ ॥ [कर्म] आणि हेचि करणेंवरी । कर्ता क्रिया ज्या उभारी । तिया व्यापे तें अवधारीं । कर्म एथ ॥ ज्ञाने.१८.५०७ ॥ सोनाराचिया बुद्धी लेणें । व्यापे चंद्रकरीं चांदिणें । कां व्यापे वेल्हाळपणें । वेली जैसी ॥ ज्ञाने.१८.५०८ ॥ ना ना प्रभा व्यापे प्रकाशु । गोडिया इक्षुरसु । हें असो अवकाशु । आकाशीं जैसा ॥ ज्ञाने.१८.५०९ ॥ तैसें कर्तव्याचिया क्रिया । व्यापलें जें धनंजया । तें कर्म गा बोलावया । आन नाहीं ॥ ज्ञाने.१८.५१० ॥ [इति] एवं कर्म कर्ता करण । या तिहींचेंही लक्षण । सांगीतलें तुज विचक्षण । शिरोमणी ॥ ज्ञाने.१८.५११ ॥ [त्रिविधः कर्मसङ्ग्रहः] एथ ज्ञाता ज्ञान ज्ञेय । हें कर्माचें प्रवृत्तित्रय । तैसेंचि कर्ता करण कार्य । हा कर्मसंचय ॥ ज्ञाने.१८.५१२ ॥ वन्हीं ठेविला असे धूम । आथी बीजीं जेविं द्रुम । कां मनीं जोडे काम । सदा जैसा ॥ ज्ञाने.१८.५१३ ॥ तैसा कर्ता क्रियाकरणीं । कर्माचें आहे जिंतवणी । सोनें जैसें खाणीं । सुवर्णाचिये ॥ ज्ञाने.१८.५१४ ॥ म्हणोनि हें कार्य मी कर्ता । ऐसें आथि जेथ पंडुसुता । तेथ आत्मा दूरी समस्तां । क्रियापासीं ॥ ज्ञाने.१८.५१५ ॥ यालागी पुढतपुढती । आत्मा वेगळाचि सुमती । आतां असो हें किती । जाणतासि तूं ॥ ज्ञाने.१८.५१६ ॥</p>
<p>ज्ञानं कर्म च कर्ता च त्रिधैव गुणभेदतः । प्रोच्यते गुणसङ्ख्याने यथावच्छृणु तान्यपि ॥ भ.गी.१८.१९ ॥</p>
<p>[ज्ञानमिति] परी सांगीतलें जें ज्ञान । कर्म कर्ता हन । ते तिन्हीं तिन्हीं ठायीं भिन्न । गुणीं आहाती ॥ ज्ञाने.१८.५१७ ॥ म्हणोनि ज्ञाना कर्मा कर्तया । पातेजों नये धनंजया । जे दोनी बांधती सोडावया । एकचि प्रौढे ॥ ज्ञाने.१८.५१८ ॥ [प्रोच्यते गुणसङ्ख्याने] तें सात्त्विक ठाउवें होये । तो गुणभेद सांगों पाहें । जो सांख्यशास्त्रीं आहे । उवाइला ॥ ज्ञाने.१८.५१९ ॥ जें विचारक्षीरसमुद्र । स्वबोधकुमुदिनीचंद्र । ज्ञानडोळसां नरेंद्र । शास्त्रांचा जें ॥ ज्ञाने.१८.५२० ॥ की प्रकृतिपुरुष दोनी । मिसळलीं दिवोरजनी । तियें निवडिता त्रिभुवनीं । मार्तंड जें ॥ ज्ञाने.१८.५२१ ॥ जेथ अपारा मोहराशी । तत्त्वाच्या मापीं चोविसीं । उमाणें घेऊनि परेशीं । सुरवाडिजे ॥ ज्ञाने.१८.५२२ ॥ अर्जुना तें सांख्यशास्त्र । पढे जयाचें स्तोत्र । [यथावच्छृणु तान्यपि] तें गुणभेदचरित्र । ऐसें आहे ॥ ज्ञाने.१८.५२३ ॥ जे आपुलेनि आंगिकें । त्रिविधपणाचेनि अंकें । दृश्यजात तितकें । अंकित केलें ॥ ज्ञाने.१८.५२४ ॥ एवं सत्त्वरजतमा । तिहींची एवढी असे महिमा । जे त्रैविध्य आदि ब्रह्मा । अंतीं कृमि ॥ ज्ञाने.१८.५२५ ॥ परि विश्वींची आघवी मांदी । जेणें भेदलेनि गुणभेदी । पडिली तें तंव आदीं । ज्ञान सांगों ॥ ज्ञाने.१८.५२६ ॥ जे दिठी जरी चोख कीजे । तरी भलतेंही चोख सुजे । तैसें ज्ञानें शुद्धें लाहिजे । सर्वही शुद्ध ॥ ज्ञाने.१८.५२७ ॥ म्हणोनि तें सात्त्विक ज्ञान । आतां सांगों दे अवधान । कैवल्यगुणनिधान । श्रीकृष्ण म्हणे ॥ ज्ञाने.१८.५२८ ॥</p>
<p>सर्वभूतेषु येनैकं भावमव्ययमीक्षते । अविभक्तं विभक्तेषु तज्ज्ञानं विद्धि सात्त्विकम् ॥ भ.गी.१८.२० ॥</p>
<p>[सर्वभूतेषु येनैकं] तरी अर्जुना गा तें फुडें । सात्त्विक ज्ञान चोखडें । जयाच्या उदयीं ज्ञेय बुडे । ज्ञातेनिसीं ॥ ज्ञाने.१८.५२९ ॥ जैसा सूर्य न देखे आंधारें । सरिता नेणिजती सागरें । कां कवळिलिया न धरे । आत्मच्छाया ॥ ज्ञाने.१८.५३० ॥ तयापरी जया ज्ञाना । शिवादि तृणावसाना । इया भूतव्यक्ति भिन्ना । नाडळती ॥ ज्ञाने.१८.५३१ ॥ [भावमव्ययमीक्षते] जैसें हातें चित्र पाहातां । होय पाणियें मीठ धुतां । कां चेवोनि स्वप्ना येतां । जैसें होय ॥ ज्ञाने.१८.५३२ ॥ तैसें ज्ञानें जेणें । करितां ज्ञातव्यातें पाहाणें । जाणता ना जाणणें । जाणावें उरे ॥ ज्ञाने.१८.५३३ ॥ [अविभक्तं विभक्तेषु] पैं सोनें आटूनि लेणीं । न काढिती आपुलिया आयणी । कां तरंग न घेपती पाणी । गाळूनि जैसें ॥ ज्ञाने.१८.५३४ ॥ तैसी जया ज्ञानाचिया हाता । नलगेचि दृश्यकथा । [तज्ज्ञानं विद्धि सात्त्विकम्] तें ज्ञान जाण सर्वथा । सात्त्विक गा ॥ ज्ञाने.१८.५३५ ॥ [अयं भावः] आरिसा पाहों जातां कोडें । जैसें पाहातेंचि का रिगे पुढें । तैसें ज्ञेय लोटोनि पडे । ज्ञाताचि जें ॥ ज्ञाने.१८.५३६ ॥ पुढती तेंचि सात्त्विक ज्ञान । जें मोक्षलक्ष्मीचें भुवन । हें असो ऐक चिन्ह । राजसाचें ॥ ज्ञाने.१८.५३७ ॥</p>
<p>पृथक्त्वेन तु यज्ज्ञानं नानाभावान्पृथग्विधान् । वेत्ति सर्वेषु भूतेषु तज्ज्ञानं विद्धि राजसम् ॥ भ.गी.१८.२१ ॥</p>
<p>[पृथक्त्वेन तु यज्ज्ञानं] तरि पार्था परियेस । तें ज्ञान गा राजस । जें भेदाची कांस । धरूनि चाले ॥ ज्ञाने.१८.५३८ ॥ [नानाभावान्पृथग्विधान्] विचित्रता भूतांचिया । आपण आतोनि ठिकरिया । बहु चकै ज्ञातया । आणिली जेणें ॥ ज्ञाने.१८.५३९ ॥ जैसें साचा रूपा आड । घालूनि विसराचें कवाड । मग स्वप्नाचें काबाड । वोइरी निद्रा ॥ ज्ञाने.१८.५४० ॥ तैसें स्वज्ञानाचिये पौळी- । बाहेरि मिथ्यामोहाचे खळीं । तिहीं अवस्थांची वह्याळी । दावी जें जीवा ॥ ज्ञाने.१८.५४१ ॥ अळंकारपणें झांकलें । बाळका सोनें कां वायां गेलें । तैसें नामीं रूपीं दुरावलें । अद्वैत जया ॥ ज्ञाने.१८.५४२ ॥ अवतरली गाडग्यां घडां । पृथ्वी अनोळख जाली मूढां । वह्नि जाला कानडा । दीपत्वासाठीं ॥ ज्ञाने.१८.५४३ ॥ कां वस्त्रपणाचेनि आरोपें । मूर्खाप्रति तंतु हारपे । नाना मुग्धां पट लोपे । दाऊनि चित्र ॥ ज्ञाने.१८.५४४ ॥ तैसी जया ज्ञाना । [वेत्ति सर्वेषु भूतेषु] जाणोनि भूतव्यक्ती भिन्ना । ऐक्यबोधाची भावना । निमोनि गेली ॥ ज्ञाने.१८.५४५ ॥ मग इंधनीं भेदला अनळ । फुलावरी परिमळ । कां जळभेदें सकळ । चंद्र जैसा ॥ ज्ञाने.१८.५४६ ॥ तैसे पदार्थभेद बहुवस । जाणोनि लहान थोर वेष । [तज्ज्ञानं विद्धि राजसम्] आतलें तें राजस । ज्ञान येथ ॥ ज्ञाने.१८.५४७ ॥ [चूर्णिका] आतां तामसाचेंही लिंग । सांगेन तें वोळख चांग । डावलावया मातंग- । सदन तैसें ॥ ज्ञाने.१८.५४८ ॥</p>
<p>यत्तु कृत्स्नवदेकस्मिन्कार्ये सक्तमहैतुकम् । अतत्त्वार्थवदल्पं च तत्तामसमुदाहृतम् ॥ भ.गी.१८.२२ ॥</p>
<p>[यत्तु] तरि किरीटी जें ज्ञान । हिंडे विधीचेनि वस्त्रें हीन । श्रुति पाठमोरी नग्न । म्हणोनि तया ॥ ज्ञाने.१८.५४९ ॥ येरीही शास्त्रबाह्यकारीं । जें निंदेचे विटाळवरी । बोळविलेंसे डोंगरीं । म्लेंच्छधर्माच्या ॥ ज्ञाने.१८.५५० ॥ जें गा ज्ञान ऐसें । गुणग्रहें तामसें । घेतलें भोंवे पिसें । होऊनियां ॥ ज्ञाने.१८.५५१ ॥ जें सोयरिके बाध नेणे । पदार्थीं निषेध न म्हणे । निरोपिलें जैसें सुणें । शून्यग्रमीं ॥ ज्ञाने.१८.५५२ ॥ तया तोंडीं जें नाडळे । कां खातां जेणें पोळे । तेचि येक वाळे । येर घेचि तें ॥ ज्ञाने.१८.५५३ ॥ पैं सोनें चोरितां उंदिर । न म्हणे थरविथर । नेणे मांसखाइर । काळें गोरें ॥ ज्ञाने.१८.५५४ ॥ ना ना वनामाजी बोहरी । कडसणी जेविं न करी । कां जीत मेलें न विचारी । बैसतां मासी ॥ ज्ञाने.१८.५५५ ॥ अगा वांता कां वाढियेला । साजुक कां सडलिया । विवेक कावळिया । नाहीं जैसा ॥ ज्ञाने.१८.५५६ ॥ तैसें निषिद्ध सांडूनि द्यावें । कां विहित आदरें घ्यावें । हें विषयांचेनि नांवें । नेणेचि जें ॥ ज्ञाने.१८.५५७ ॥ जेतुलें आड पडे दिठी । तेतुलें घेचि विषयासाठीं । मग तें स्त्रीद्रव्य वांटी । शिश्नोदरां ॥ ज्ञाने.१८.५५८ ॥ तीर्थातीर्थ हे भाख । उदकी नाहीं सनोळख । तृषा वोळे तेंचि सुख । वांचूनिया ॥ ज्ञाने.१८.५५९ ॥ तयाचिपरी खाद्याखाद्य । न म्हणे निंद्यानिंद्य । तोंडा आवडे तें मेध्य । ऐसाचि बोध ॥ ज्ञाने.१८.५६० ॥ आणि स्त्रीजात तितुकें । त्वचेंद्रियेंचि वोळखे । तियेविषयीं सोयरिके । सादरचि बहु ॥ ज्ञाने.१८.५६१ ॥ पैं स्वार्थीं जें उपकरे । तयाचि नाम सोयिरें । देहसंबंध न सरे । जिये ज्ञानीं ॥ ज्ञाने.१८.५६२ ॥ मृत्यूचें आघवेंचि अन्न । आगी आघवेंचि इंधन । तैसें जगचि आपलें धन । तामसज्ञाना ॥ ज्ञाने.१८.५६३ ॥ [कृत्स्नवदेकस्मिन्] ऐसेनि विश्व सकळ । जेणें विषयचि मानिलें केवळ । तया एक जाण फळ । देहभरण ॥ ज्ञाने.१८.५६४ ॥ आकाश-पतिता नीरा । जैसा सिंधुचि एक थारा । तैसें कृत्यजात उदरा- । लागींचि बुझे ॥ ज्ञाने.१८.५६५ ॥ [अहैतुकं] वांचूनि स्वर्ग नरक आथी । तया हेतु प्रवृत्ति निवृत्ती । इये आघवीयेचि राती । जाणिवेची जें ॥ ज्ञाने.१८.५६६ ॥ [कार्ये सक्तं] जें देहखंडा नाम आत्मा । ईश्वर पाषाणप्रतिमा । ययापरौती प्रमा । ढळों नेणे ॥ ज्ञाने.१८.५६७ ॥ [अतत्त्वार्थवत्] म्हणे पडिलेनि शरीरें । केलेनिसीं आत्मा सरे । मा भोगावया उरे । कोण वेषें ॥ ज्ञाने.१८.५६८ ॥ ना ईश्वर पाहातां आहे । तो भोगवी जरी हें होये । तरी देवचि खाये । विकूनियां ॥ ज्ञाने.१८.५६९ ॥ गांवींचे देवळेश्वर । नियामकचि होती साचार । तरि देशींचे डोंगर । उगे कां असती ॥ ज्ञाने.१८.५७० ॥ [अल्पं च] ऐसा विपायें देव मानिजे । तरि पाषाणमात्रचि जाणिजे । आणि आत्मा तंव म्हणिजे । देहातेंचि ॥ ज्ञाने.१८.५७१ ॥ येरें पापपुण्यादिकें । तें अघवेंचि करोनि लटिकें । हित मानी अग्निमुखें । चरणें जें कां ॥ ज्ञाने.१८.५७२ ॥ जें चर्मचक्षु दाविती । जें इंद्रियें गोडी लाविती । तेंचि साच हे प्रतीती । फुडी जया ॥ ज्ञाने.१८.५७३ ॥ [तत्तामसं] किंबहुना ऐसी प्रथा । वाढती देखसी पार्था । धूमाची वेली वृथा । आकाशीं जैसी ॥ ज्ञाने.१८.५७४ ॥ कोरडा ना वोला । उपयोगा आथी गेला । तो वाढोनि मोडला । भेंड जैसा ॥ ज्ञाने.१८.५७५ ॥ ना ना उसांचीं कणसें । कां नपुंसकें माणुसें । वन लागलें जैसें । साबरीचें ॥ ज्ञाने.१८.५७६ ॥ ना तरी बाळकाचें मन । कां चोराघरींचें धन । अथवा गळस्तन । शेळियेचें ॥ ज्ञाने.१८.५७७ ॥ तैसें जें वायाणें । वोसाळ दिसे जाणणें । तयातें मी म्हणें । तामस ज्ञान ॥ ज्ञाने.१८.५७८ ॥ [उदाहृतं] तेंही ज्ञान इया भाषा । बोलिजे तो भाव ऐसा । जात्यंधाचा कां जैसा । डोळा वाड ॥ ज्ञाने.१८.५७९ ॥ कां बधिराचे नीट कान । अपेया नाम पान । तैसें आडनांव ज्ञान । तामसा तया ॥ ज्ञाने.१८.५८० ॥ हें असो किती बोलावें । तरि ऐसें जें देखावें । तें ज्ञान नोहे जाणावें । डोळस तम ॥ ज्ञाने.१८.५८१ ॥ [श्लोकत्रयभावार्थः] एवं तिहीं गुणीं । भेदलें यथालक्षणीं । ज्ञान श्रोतेशिरोमणी । दाविलें तुज ॥ ज्ञाने.१८.५८२ ॥ आतां याचि त्रिप्रकारा । ज्ञानाचेनि धनुर्धरा । प्रकाशें होती गोचरा । कर्तयांच्या क्रिया ॥ ज्ञाने.१८.५८३ ॥ [उत्तरश्लोकत्रय-चूर्णिका] म्हणौनि कर्म पैं गा । अनुसरे तिहीं भागां । मोहरें जालिया वोघा । तोय जैसें ॥ ज्ञाने.१८.५८४ ॥ तेंचि ज्ञानत्रयवशें । त्रिविध कर्म जें असे । तेथ सात्त्विक तंव ऐसें । परिस आधीं ॥ ज्ञाने.१८.५८५ ॥</p>
<p>नियतं सङ्गरहितमरागद्वेषतः कृतम् । अफलप्रेप्सुना कर्म यत्तत्सात्त्विकमुच्यते ॥ भ.गी.१८.२३ ॥</p>
<p>[नियतं] तरि स्वाधिकाराचेनि मार्गें । आलें जें मानिलें आंगें । पतिव्रतेचेनि परिष्वंगें । प्रियातें जैसें ॥ ज्ञाने.१८.५८६ ॥ सांवळ्या आंगा चंदन । प्रमदालोचना अंजन । तैसें अधिकारासी मंडण । नित्यपणें जें ॥ ज्ञाने.१८.५८७ ॥ तें नित्य कर्म भलें । होय नैमित्तिकी सावाइलें । सोनयासी जोडलें । सौरभ्य जैसें ॥ ज्ञाने.१८.५८८ ॥ [सङ्गरहितं] आणि आंगा जीवाची संपत्ती । वेंचूनि करी बाळाची पाळती । परि जीवें उबगणें हे स्थिती । न पाहे माय ॥ ज्ञाने.१८.५८९ ॥ [अफलप्रेप्सुना कर्म] तैसें सर्वस्वें कर्म अनुष्ठी । परि फल न सूये दिठी । उखिती क्रिया पैठी । ब्रह्मींचि करी ॥ ज्ञाने.१८.५९० ॥ [अरागद्वेषतः कृतं] आणि प्रिय आलिया स्वभावें । शंबळ उरे वेंचें ठाउवें नव्हे । तैसें सत्प्रसंगें करावें । पारुषे जरी ॥ ज्ञाने.१८.५९१ ॥ तरी अकरणाचेनि खेदें । द्वेषांतें जिवीं न बांधे । जालियाचेनि आनंदें । फुंजों नेणे ॥ ज्ञाने.१८.५९२ ॥ ऐसऐसिया हातवटिया । कर्म निफजे जें धनंजया । [यत्तत्सात्त्विकमुच्यते] जाण सात्त्विक हें तया । गुणनाम गा ॥ ज्ञाने.१८.५९३ ॥ [चूर्णिका] यावरी राजसाचें । लक्षण सांगिजेल साचें । न करीं अवधानाचें । वाणेंपण ॥ ज्ञाने.१८.५९४ ॥</p>
<p>यत्तु कामेप्सुना कर्म साहङ्कारेण वा पुनः । क्रियते बहुलायासं तद्राजसमुदाहृतम् ॥ भ.गी.१८.२४ ॥</p>
<p>[यत्तु कामेप्सुना] तरि घरीं मातापितरां । धड बोली नाहीं संसारा । येर विश्व भरी आदरा । मूर्ख जैसा ॥ ज्ञाने.१८.५९५ ॥ कां तुळशीचिया झाडा । दुरूनि न घापे सिंतोडा । द्राक्षींचेया तरि बुडा । दूधचि लाविजे ॥ ज्ञाने.१८.५९६ ॥ [कर्म] तैसीं नित्यनैमित्तिकें । कर्में जियें आवश्यकें । तयांचेविषीं न शके । बैसला उठूं ॥ ज्ञाने.१८.५९७ ॥ येरां काम्याचेनि तरि नांवें । देह सर्वस्व आघवें । वेंचितांही न मनवे । बहु ऐसें ॥ ज्ञाने.१८.५९८ ॥ अगा देवढी वाढी लाहिजे । तेथ मोल देतां न धाइजे । पेरितां पुरे न म्हणिजे । बीज जेवीं ॥ ज्ञाने.१८.५९९ ॥ कां परिस जालिया हातीं । लोहालागीं सर्वसंपत्ती । वेंचितां ये उन्नती । साधक जैसा ॥ ज्ञाने.१८.६०० ॥ तैसीं फळें देखोनि पुढें । काम्य कर्में दुवाडें । [पुनः] करी परि तें थोडें । केलेंही मानी ॥ ज्ञाने.१८.६०१ ॥ तेणें फळकामुकें । यथाविधि नेटकें । काम्य कीजे तितुकें । क्रियाजात ॥ ज्ञाने.१८.६०२ ॥ [साहङ्कारेण वा] आणि तयाही केलियाचें । तोंडीं लावी दौंडीचे । कर्मी या नामपाटाचें । वाणें सारी ॥ ज्ञाने.१८.६०३ ॥ तैसा भरे कर्माहंकारु । मग पिता अथवा गुरु । ते न मनी काळज्वरु । औषध जैसें ॥ ज्ञाने.१८.६०४ ॥ तैसेनि साहंकारें । फळाभिलाषियें नरें । कीजे गा आदरें । जें जें कांहीं ॥ ज्ञाने.१८.६०५ ॥ [क्रियते बहुलायासं] परि तेंही करणें बहुवसा । वळघोनि करी सायासा । जीवनोपाय कां जैसा । कोल्हांटियाचा ॥ ज्ञाने.१८.६०६ ॥ एका कणालागीं उंदीर । अवघा उपसे डोंगर । कां शेवाळोद्देशें दर्दुर । समुद्र डहुळी ॥ ज्ञाने.१८.६०७ ॥ पैं भिकेपरतें न लाहे । तऱ्ही गारुडी साप वाहे । काय कीजे शीणचि होये । गोड येकां ॥ ज्ञाने.१८.६०८ ॥ हें असो परमाणूचेनि लोभें । पाताळ लंघिती वोळंबे । तैसें स्वर्गसुखलोभें । विचंबणें जें ॥ ज्ञाने.१८.६०९ ॥ [यत्तद्राजसमुच्यते] तें काम्यकर्म सक्लेश । जाणावें येथ राजस । [चूर्णिका] आतां चिन्ह परिस । तामसाचें ॥ ज्ञाने.१८.६१० ॥</p>
<p>अनुबन्धं क्षयं हिंसामनवेक्ष्य च पौरुषम् । मोहादारभ्यते कर्म यत्तत्तामसमुच्यते ॥ भ.गी.१८.२५ ॥</p>
<p>[अनुबन्धं] तरि तें गा तामस कर्म । जें निंदेचें काळें धाम । निषेधाचें जन्म । साच जेणें ॥ ज्ञाने.१८.६११ ॥ जें निपजविल्यापाठीं । कांहींच न दिसे दिठी । रेघ काढिलिया पोटीं । तोयाचे जेवीं ॥ ज्ञाने.१८.६१२ ॥ कां कांजी घुसळलिया । कां राख फुंकिलिया । कांहीं न दिसे गाळिलिया । वाळु घाणां ॥ ज्ञाने.१८.६१३ ॥ ना ना उपणिलिया भूंस । कां विंधिलिया आकाश । ना ना मांडिलिया पाश । वारयासी ॥ ज्ञाने.१८.६१४ ॥ हें अवघेंचि जैसें । वांझें होऊनि नासे । जें केलिया पाठीं तैसें । वायांचि जाय ॥ ज्ञाने.१८.६१५ ॥ [क्षयं] येऱ्हवीं नरदेहाहीयेवढें । धन आटणिये पडे । तें कर्म निफजवितां मोडे । जगाचें सुख ॥ ज्ञाने.१८.६१६ ॥ जैसा कमळवनीं फांस । काढिलिया कांटस । आपण झिजे नाश । कमळां करी ॥ ज्ञाने.१८.६१७ ॥ [हिंसा] कां आपण आंगें जळे । आणि नागवी जगाचे डोळे । पतंग जैसा सळें । दीपाचेनि ॥ ज्ञाने.१८.६१८ ॥ तैसें सर्वस्व वायां जावो । वरी स्वदेहाही होय घावो । परि पुढिलां अपावो । निफजविजे जेणें ॥ ज्ञाने.१८.६१९ ॥ माशी आपणयातें गिळवी । परि पुढिलां वांती शिणवी । तें कश्मळ आठवी । आचरण जें ॥ ज्ञाने.१८.६२० ॥ [अनवेक्ष्य च पौरुषं] तेंही करावया दोषें । मज सामर्थ्य असे की नसे । हेंही पुढील तैसें । न पाहातां करी ॥ ज्ञाने.१८.६२१ ॥ केवढा माझा उपावो । करितां कोण प्रस्तावो । केलियाही आवो । काय येथ ॥ ज्ञाने.१८.६२२ ॥ [मोहादारभ्यते कर्म] इये जाणिवेची सोये । अविवेकाचेनि पायें । पुसोनियां होये । साटोप कर्मीं ॥ ज्ञाने.१८.६२३ ॥ आपला वसौटा जाळुनी । बिसाटे जैसा वह्नी । कां स्वमर्यादा गिळोनी । सिंधु उठी ॥ ज्ञाने.१८.६२४ ॥ मग नेणे बहु थोडें । न पाहे मागेें पुढें । मार्गामार्ग येकवढें । करीत चाले ॥ ज्ञाने.१८.६२५ ॥ [यत्तत्तामसमुच्यते] तैसें कृत्याकृत्य सरकटित । आपपर न विचारित । कर्म होय तें निश्चित । तामस जाण ॥ ज्ञाने.१८.६२६ ॥ [श्लोकत्रयाभिप्रायः] ऐसी गुणत्रयभिन्ना । कर्माची गा अर्जुना । हे केली विवंचना । उपपत्तीसीं ॥ ज्ञाने.१८.६२७ ॥ आतां इयाचि कर्मा भजतां । कर्माभिमानिया कर्ता । तो जीवही त्रिविधता । पातला असे ॥ ज्ञाने.१८.६२८ ॥ चतुराश्रमवशें । एक पुरुष चतुर्धा दिसे । कर्तया त्रैविध्य तैसें । कर्मभेदें ॥ ज्ञाने.१८.६२९ ॥ परि तयां तिहींआंत । सात्त्विक तंव प्रस्तुत । सांगेन दत्तचित्त । आकर्णीं तूं ॥ ज्ञाने.१८.६३० ॥</p>
<p>मुक्तसङ्गोऽनहंवादी धृत्युत्साहसमन्वितः । सिद्ध्यसिद्ध्योर्निर्विकारः कर्ता सात्त्विक उच्यते ॥ भ.गी.१८.२६ ॥</p>
<p>[मुक्तसङ्गः] तरि फळोद्देशें सांडिलिया । वाढती जेविं सरळिया । शाखा कां चंदनाचिया । बावनया ॥ ज्ञाने.१८.६३१ ॥ कां न फळतांही सार्थका । जैसिया नागलतिका । तैसिया करी नित्यादिका । क्रिया जो कां ॥ ज्ञाने.१८.६३२ ॥ परि फळशून्यता । नाहीं तया विफळता । पैं फळासीचि पंडुसुता । फळें कायिसीं ॥ ज्ञाने.१८.६३३ ॥ [अनहंवादी] आणि आदरें करी बहुवसें । परि मी कर्ता हें नुमसे । वर्षाकाळींचे जैसे । मेघवृंद ॥ ज्ञाने.१८.६३४ ॥ तेवींचि परमात्मलिंगा । समर्पावयाजोगा । कर्मकलाप पैं गा । निपजावया ॥ ज्ञाने.१८.६३५ ॥ तया काळातें नुलंघणें । देशशुद्धीही साधणें । कां शास्त्रांच्या वातीं पाहणें । क्रियानिर्णय ॥ ज्ञाने.१८.६३६ ॥ [धृत्युत्साहसमन्वितः] वृत्तीकरणां येकवळा । चित्त जावों नेदणें फळा । नियमाचिया सांखळा । वाहणे सदा ॥ ज्ञाने.१८.६३७ ॥ हा निरोध साहावयालागीं । धैर्याचिया चांगाचांगी । चिंतवणी जिती आंगीं । वाहे जो कां ॥ ज्ञाने.१८.६३८ ॥ आणि आत्मयाचिये आवडी । कर्में करितां वरपडीं । देहसुखाचिये परवडीं । येवों न लाहे ॥ ज्ञाने.१८.६३९ ॥ ऐसा निद्रा दुऱ्हावे । क्षुधा न बाणवे । सुरवाड न पावे । आंगाचा ठावो ॥ ज्ञाने.१८.६४० ॥ तंव अधिकाधिक । उत्साह धरी आगळीक । सोनें जैसें पुटीं तुक । तुटलिया कसीं ॥ ज्ञाने.१८.६४१ ॥ जरी आवडी आथी साच । तरी जीवितेंही सलच । आगीं घालितां रोमांच । देखिजती सतिये ॥ ज्ञाने.१८.६४२ ॥ मा आत्मया येवढिया प्रिया । वालभेला जो धनंजया । देहही सिदतां तया । काय खेद होईल ॥ ज्ञाने.१८.६४३ ॥ म्हणौनि विषयसुरवाड तुटे । जंव जंव देहबुद्धि आटे । तंव तंव आनंद दुणवटे । कर्मीं जया ॥ ज्ञाने.१८.६४४ ॥ [सिद्ध्यसिद्ध्योर्निर्विकारः] ऐसेनि जो कर्म करी । आणि कोणे येके अवसरीं । तें ठाके ऐसी सरी । वाहे जरी ॥ ज्ञाने.१८.६४५ ॥ तरी कडाडीं मोडे गाडा । तो आपणपें न मनी अवघडा । तैसा ठाकलेनिही थोडा । नोहे जो कां ॥ ज्ञाने.१८.६४६ ॥ ना तरी आदरिलें । अव्यंग सिद्धी गेलें । तरि तेंही जिंतिलें । मिरवूं नेणे ॥ ज्ञाने.१८.६४७ ॥ इया खुणा कर्म करितां । देखिजे जो पंडुसुता । [कर्ता सात्त्विक उच्यते] तयांतें म्हणिपे तत्त्वता । सात्त्विक कर्ता ॥ ज्ञाने.१८.६४८ ॥ [चूर्णिका] आतां राजसा कर्तेया । वोळखणें हें धनंजया । जे अभिलाषा जगाचिया । वसौटा तो ॥ ज्ञाने.१८.६४९ ॥</p>
<p>रागी कर्मफलप्रेप्सुर्लुब्धो हिंसात्मकोऽशुचिः । हर्षशोकान्वितः कर्ता राजसः परिकीर्तितः ॥ भ.गी.१८.२७ ॥</p>
<p>[रागी] जैसा गांवींचिया कश्मळा । उकरडा होय येकवळा । कां स्मशानीं अमंगळा । आघवयांचि ॥ ज्ञाने.१८.६५० ॥ तयापरी जो अशेषा । विश्वाचिया अभिलाषा । पायपाखाळणिया दोषां । घरटा जाला ॥ ज्ञाने.१८.६५१ ॥ [कर्मफलप्रेप्सुः] म्हणोनि फळाचा लाग । देखे जिये असलग । तिये कर्मीं चांग । रोहो मांडी ॥ ज्ञाने.१८.६५२ ॥ आणि आपण जालिये जोडी । उपखों नेदी कवडी । क्षणक्षणां कुरोंडी । जीवाची करी ॥ ज्ञाने.१८.६५३ ॥ [लुब्धः] कृपणचित्तीं ठेवा आपुला । तैसा दक्ष पराविया माला । बक जैसा खुतला । मासेयासी ॥ ज्ञाने.१८.६५४ ॥ [हिंसात्मकः] आणि गोंवी गेलिया जवळी । झगटलिया आंग फाळी । फळें तरी आंत पोकळीं । बोरांटी जैसी ॥ ज्ञाने.१८.६५५ ॥ तैसें मनें वाचा कायें । भलतया दुःख देत जाये । स्वार्थ साधितां न पाहे । पराचें हित ॥ ज्ञाने.१८.६५६ ॥ [अशुचिः] तेवींच आंगें कर्मीं । आचरण नोहे क्षमी । न निघे मनोधर्मीं । अरोचक ॥ ज्ञाने.१८.६५७ ॥ कनकाचिये फळा । आंत माज बाहेरी मौळा । तैसा सबाह्य दुबळा । शुचित्वें जो ॥ ज्ञाने.१८.६५८ ॥ [हर्षशोकान्वितः] आणि कर्मजात केलिया । फळ लाहे जरी धनंजया । तरि हरिखें जगा यया । वांकुलिया वाये ॥ ज्ञाने.१८.६५९ ॥ [कर्ता राजसः परिकीर्तितः] अथवा जें आदरिलें । हीनफळ होय केलें । तरि शोकें तेणें जिंतिलें । धिŠकारों लागे ॥ ज्ञाने.१८.६६० ॥ कर्मीं राहाटी ऐसी । जयातें होती देखसी । तोचि जाण त्रिशुद्धीसी । राजस कर्ता ॥ ज्ञाने.१८.६६१ ॥ [चूर्णिका] आतां यया पाठीं येर । जो कुकर्माचा आगर । तोही करूं गोचर । तामस कर्ता ॥ ज्ञाने.१८.६६२ ॥</p>
<p>अयुक्तः प्राकृतः स्तब्धः शठो नैष्कृतिकोऽलसः । विषादी दीर्घसूत्री च कर्ता तामस उच्यते ॥ भ.गी.१८.२८ ॥</p>
<p>[अयुक्तः] तरि मियां लागलिया कैसें । पुढील जळत असे । हें नेणिजे हुताशें । जियापरी ॥ ज्ञाने.१८.६६३ ॥ पैं शस्त्रें मियां तिखटें । नेणिजे कैसेनि निवटे । कां नेणिजे काळकूटें । आपलें केलें ॥ ज्ञाने.१८.६६४ ॥ तैसा पुढिलिया आपुलिया । घात करीत धनंजया । आदरी वोखटिया । क्रिया जो कां ॥ ज्ञाने.१८.६६५ ॥ तियां करितांही वेळीं । काय जालें हें न सांभाळी । चळला वायू वाहटुळी । चेष्टे तैसा ॥ ज्ञाने.१८.६६६ ॥ पैं करणिया आणि जया । मेळ नाहीं धनंजया । तो पाहूनि पिसेया । कैंची त्राय ॥ ज्ञाने.१८.६६७ ॥ [प्राकृतः] आणि इंद्रियांचें वैरिलें । चरोनि राखे जो जियालें । बैलातळीं लागलें । गोचिड जैसें ॥ ज्ञाने.१८.६६८ ॥ हांसया रुदना वेळ । नेणतां आदरी बाळ । राहटे उच्छृंखळ । तयापरी ॥ ज्ञाने.१८.६६९ ॥ जो प्रकृति आतलेपणें । कृत्याकृत्यस्वाद नेणे । फुगे केरें धालेपणें । उकरडां जैसा ॥ ज्ञाने.१८.६७० ॥ [स्तब्धः] म्हणौनि मान्याचेनि नांवें । ईश्वराही परी न खालवे । स्तब्धपणें न मनवे । डोंगरासी ॥ ज्ञाने.१८.६७१ ॥ [शठः] आणि मन जयाचें कलाली । राहाटी फुडी चोरिली । दिठी कीर ते वोतली । पण्यांगनेची ॥ ज्ञाने.१८.६७२ ॥ किंबहुना कपटाचें । देहचि वळिलें तयाचें । तें जिणें की जुवाराचें । टिटघर ॥ ज्ञाने.१८.६७३ ॥ नोहे तयाचा प्रादुर्भावो । तो साभिलाष भिल्लांचा गांवो । म्हणौनि न ये येवों जावों । तया ठाया ॥ ज्ञाने.१८.६७४ ॥ [नैष्कृतिकः] मग आणिकाचें निकें केलें । विरु होय जया आलें । जैसें अपेय पया मिनलें । लवण करी ॥ ज्ञाने.१८.६७५ ॥ कां हिंव ऐसा पदार्थ । घातलिया आगीआंत । तेचि क्षणीं धडाडित । अग्नि होय ॥ ज्ञाने.१८.६७६ ॥ ना ना सुद्रव्यें गोमटीं । जालिया शरीरीं पैठीं । होऊनि ठाती किरीटी । मळचि जेवीं ॥ ज्ञाने.१८.६७७ ॥ तैसें पुढिलाचें बरवें । जयाच्या भीतरीं पावे । आणि विरुद्धचि आघवें । होऊनि निगे ॥ ज्ञाने.१८.६७८ ॥ जो गुण घे दे दोष । अमृताचें करी विष । दूध पाजिलिया देख । व्याळ जैसा ॥ ज्ञाने.१८.६७९ ॥ [अलसः] आणि ऐहिकी जियावें । जेणें परत्रा साच यावें । तें उचित कृत्य पावे । अवसरीं जिये ॥ ज्ञाने.१८.६८० ॥ तेव्हां जया आपैसी । निद्रा ये ठेविली ऐसी । दुर्व्यवहारीं जैसी । विटाळें लोटे ॥ ज्ञाने.१८.६८१ ॥ पैं द्राक्षरसा आम्ररसा । वेळे तोंड सडे वायसा । कां डोळे फुटती दिवसा । डुडुळाचे ॥ ज्ञाने.१८.६८२ ॥ तैसा कल्याण काळ पाहे । तैं तयातें आळस खाये । ना प्रमादीं तरि होये । तो म्हणे तैसें ॥ ज्ञाने.१८.६८३ ॥ [विषादी] जेवींचि सागराच्या पोटीं । जळें अखंड आगिठी । तैसा विषाद वाहे गांठीं । जिवाचिये जो ॥ ज्ञाने.१८.६८४ ॥ लेंडोंराआगीं धूमावधि । कां अपाना आंगीं दुर्गंधि । तैसा जो जीवितावधि । विषादें केला ॥ ज्ञाने.१८.६८५ ॥ [दीर्घसूत्री च] आणि कल्पांताचिया पारा । वेगळेंही जो वीरा । सूत्र धरी व्यापारा । साभिलाषा ॥ ज्ञाने.१८.६८६ ॥ अगा जगाही परौती । शुचा वाहे पैं चित्तीं । करितांविषीं हातीं । तृणही न लगे ॥ ज्ञाने.१८.६८७ ॥ [कर्ता तामस उच्यते] ऐसा जो लोकाआंत । पापपुंज मूर्त । देखसी तो अव्याहत । तामस कर्ता ॥ ज्ञाने.१८.६८८ ॥ एवं कर्म कर्ता ज्ञान । या तिहींचे त्रिधा चिन्ह । दाविलें तुज सुजन- । चक्रवर्ती ॥ ज्ञाने.१८.६८९ ॥ [कर्तृत्रैविध्येन ज्ञातुरपि त्रैविध्यमुक्तं । कर्मत्रैविध्येन ज्ञेयस्याप्युक्तं । बुद्धेस्त्रैविध्येन करणस्याप्युक्तं । इदानीं बुद्धेर्धृतेश्चापि त्रैविध्यं प्रतिजानीते-]</p>
<p>बुद्धेर्भेदं धृतेश्चैव गुणतस्त्रिविधं श्रृणु । प्रोच्यमानमशेषेण पृथक्त्वेन धनञ्जय ॥ भ.गी.१८.२९ ॥</p>
<p>[बुद्धेर्भेदं] आतां अविद्येच्या गांवीं । मोहाची वेढूनि मदवी । संदेहाचीं आघवीं । लेऊनि लेणीं ॥ ज्ञाने.१८.६९० ॥ आत्मनिश्चयाची बरव । जया आरिसा पाहे सावयव । तिये बुद्धीचीही धांव । त्रिधा असे ॥ ज्ञाने.१८.६९१ ॥ [गुणतस्त्रिविधं श्रृणु] अगा सत्त्वादि गुणीं इंहीं । काइ एक तिहीं ठायीं । न कीजेचि येथ पाहीं । जगामाजी ॥ ज्ञाने.१८.६९२ ॥ आगी न वसतां पोटीं । कवण काष्ठ असे सृष्टीं । तैसें तें कैंचें दृश्यकोटी । त्रिविध जें नोहे ॥ ज्ञाने.१८.६९३ ॥ म्हणौनि तिहीं गुणीं । बुद्धी केली त्रिगुणी । [धृतेश्चैव] धृतीसिही वांटणी । तैसीचि असे ॥ ज्ञाने.१८.६९४ ॥ [प्रोच्यमानमिति] तेंचि येक वेगळालें । यथाचिन्हीं अळंकारलें । सांगिजेल उपाइलें । भेदलेपणें ॥ ज्ञाने.१८.६९५ ॥ [चूर्णिका] परि बुद्धि धृति इयां । दोहीं भागांमाजि धनंजया । आधीं रूप बुद्धीचिया । भेदासि करूं ॥ ज्ञाने.१८.६९६ ॥ तरि उत्तम मध्यम निकृष्टा । संसारासि गा सुभटा । प्राणिया येतिया वाटा । तिनी आथी ॥ ज्ञाने.१८.६९७ ॥ जे करणीय काम्य निषिद्ध । ते हे मार्ग तिन्ही प्रसिद्ध । संसार भय संबंध । जीवां ययां ॥ ज्ञाने.१८.६९८ ॥</p>
<p>प्रवृत्तिं च निवृत्तिं च कार्याकार्ये भयाभये । बन्धं मोक्षं च या वेत्ति बुद्धिः सा पार्थ सात्त्विकी ॥ भ.गी.१८.३० ॥</p>
<p>[प्रवृत्तिं च] म्हणौनि अधिकारें मानिलें । जें विधीचेनि वोघें आलें । तें येकचि येथ भलें । नित्य कर्म ॥ ज्ञाने.१८.६९९ ॥ [कार्येति] तेंचि आत्मप्राप्ति फळ । दिठी सूनि केवळ । कीजे जैसें कां जळ । सेविजे ताहने ॥ ज्ञाने.१८.७०० ॥ येतुलेनि तें कर्म । [अभये] सांडी जन्मभय विषम । करूनि दे सुगम । मोक्षसिद्धि ॥ ज्ञाने.१८.७०१ ॥ ऐसें करी तो भला । संसारभयें सांडिला । कारणीयत्वें आला । मुमुक्षुभागा ॥ ज्ञाने.१८.७०२ ॥ [मोक्षं च] तेथ जे बुद्धि ऐसा । बळिया बांधे भरंवसा । मोक्ष ठेविला ऐसा । जोडेल येथ ॥ ज्ञाने.१८.७०३ ॥ [अयं भावः] म्हणौनि निवृत्तीचि मांडली । सूनि प्रवृत्ति तळीं । इये कर्मीं बुडकुळी । द्यावी की ना ॥ ज्ञाने.१८.७०४ ॥ तृषार्ता उदकें जिणें । कां पुरीं पडलिया पव्हणें । अंधकूपीं गति किरणें । सूर्याचेनि ॥ ज्ञाने.१८.७०५ ॥ ना ना पथ्येंसीं औषध लाहे । तरी रोगें दाटलाही जिये । कां मीना जिव्हाळा होये । जळाचा जरी ॥ ज्ञाने.१८.७०६ ॥ तरि तयाच्या जीविता । नाहीं जेविं अन्यथा । तैसें कर्मीं इये वर्ततां । जोडेचि मोक्ष ॥ ज्ञाने.१८.७०७ ॥ हें करणीयाचिया कडे । जें ज्ञान आथी चोखडें । [निवृत्तिं च] आणि अकरणीय हें फुडें । ऐसें जाण ॥ ज्ञाने.१८.७०८ ॥ [अकार्ये] जीं तियें काम्यादिकें । संसारभयदायकें । अकृत्यपणाचें आंबुखें । पडिलें जयां ॥ ज्ञाने.१८.७०९ ॥ तिये कर्मीं अकार्यीं । [भये] जन्ममरणसमयीं । प्रवृत्ति पळवी पायीं । मागिलीचि ॥ ज्ञाने.१८.७१० ॥ पैं आगीमाजि न रिघवे । अथावीं न घलवे । धगधगीत नागवे । शूळ जेवीं ॥ ज्ञाने.१८.७११ ॥ कां काळिया नाग धुंधुवात । देखोनि न घालवे हात । न वचवे खोंपेआंत । व्याघ्राचिये ॥ ज्ञाने.१८.७१२ ॥ तैसें कर्म अकरणीय । देखोनि महाभय । उपजे निःसंदेह । बुद्धि जिये ॥ ज्ञाने.१८.७१३ ॥ [बन्धं] वाढिलें रांधूनि विषें । तेथ जाणिजे मृत्यु न चुके । तेविं निषिद्धीं कां देखे । बंधातें जो ॥ ज्ञाने.१८.७१४ ॥ [या वेत्ति] मग बंधभयभरितीं । तियें निषिद्धीं प्राप्तीं । विनियोग जाणे निवृत्ती । कर्माचिये ॥ ज्ञाने.१८.७१५ ॥ ऐसेनि कार्याकार्यविवेकी । जे प्रवृत्तिनिवृत्ति-मापकी । खरा कुडा पारखी । जियापरी ॥ ज्ञाने.१८.७१६ ॥ [बुद्धिः सा पार्थ सात्त्विकी] तैसी कृत्याकृत्यशुद्धी । बुझे जे निरवधी । सात्त्विक म्हणिपे बुद्धी । तेचि तूं जाण ॥ ज्ञाने.१८.७१७ ॥</p>
<p>यया धर्ममधर्मं च कार्यं चाकार्यमेव च । अयथावत्प्रजानाति बुद्धिः सा पार्थ राजसी ॥ भ.गी.१८.३१ ॥</p>
<p>[ययेति] आणि बकाच्या गांवीं । घेपे क्षीरनीर सकलवी । कां अहोरात्रींची गोंवी । आंधळें नेणे ॥ ज्ञाने.१८.७१८ ॥ जया फुलाचा मकरंद फावे । तो काष्ठें कोरूं धांवे । परि भ्रमरपणा नव्हे । अव्हांटा जेवीं ॥ ज्ञाने.१८.७१९ ॥ तैसीं इयें कार्याकार्यें । धर्माधर्मरूपें जियें । [अयथावत्प्रजानाति] तियें न चोजवितां जाये । जाणती जे कां ॥ ज्ञाने.१८.७२० ॥ अगा डोळांवीण मोतियें । घेतां पाड मिळे विपायें । न मिळणें तें आहे । ठेविलें तेथें ॥ ज्ञाने.१८.७२१ ॥ तैसें अकरणीय अवचटें । नोडवे तरीच लोटे । येरवीं जाणे एकवटें । दोन्हीं जे कां ॥ ज्ञाने.१८.७२२ ॥ [बुद्धिः सा पार्थ राजसी] ते गा बुद्धि चोखविखीं । जाण येथ राजसी । अक्षत टाकिली जैसी । मांदियेवरी ॥ ज्ञाने.१८.७२३ ॥</p>
<p>अधर्मं धर्ममिति या मन्यते तमसावृता । सर्वार्थान्विपरीतांश्च बुद्धिः सा पार्थ तामसी ॥ भ.गी.१८.३२ ॥</p>
<p>[अधर्ममिति] आणि राजा जिया वाटा जाये । ते चोरांसि आडव होये । कां राक्षसां दिवो पाहें । राति होउनि ॥ ज्ञाने.१८.७२४ ॥ ना ना निधानचि निदैवा । होये कोळसयाचा उडवा । पैं असतें आपणपें जीवा । नाहीं जालें ॥ ज्ञाने.१८.७२५ ॥ तैसें धर्मजात तितकें । जिये बुद्धीसी पातकें । साच तें लटिकें । ऐसेंचि बुझे ॥ ज्ञाने.१८.७२६ ॥ [सर्वेति] ते आघवेचि अर्थ । करूनि घाली अनर्थ । गुण ते ते व्यवस्थित । दोषचि मानी ॥ ज्ञाने.१८.७२७ ॥ किंबहुना श्रुतिजातें । अधिष्ठूनि केलें सरतें । तेतुलेंहि उपरतें । जाणे जे बुद्धी ॥ ज्ञाने.१८.७२८ ॥ कोणातेंही न पुसतां । तामसी जाणावी पंडुसुता । रात्री काय धर्मार्था । साच करावी ॥ ज्ञाने.१८.७२९ ॥ एवं बुद्धीचे भेद । तिन्ही तुज विशद । सांगीतले स्वबोध- । कुमुदचंद्रा ॥ ज्ञाने.१८.७३० ॥ आतां ययाचि बुद्धिवृत्ती । निष्टंकिला कर्मजातीं । खांद मांडिजे धृती । त्रिविधा जया ॥ ज्ञाने.१८.७३१ ॥ तिये धृतीचेही विभाग । तिन्ही यथालिंग । सांगीजती चांग । अवधान दे ॥ ज्ञाने.१८.७३२ ॥</p>
<p>धृत्या यया धारयते मनःप्राणेन्द्रियक्रियाः । योगेनाव्यभिचारिण्या धृतिः सा पार्थ सात्त्विकी ॥ भ.गी.१८.३३ ॥</p>
<p>[धृत्या यया] तरि उदेलिया दिनकर । चोरीसीं थोके अंधकार । कां राजाज्ञा अव्यवहार । कुंठवी जेवीं ॥ ज्ञाने.१८.७३३ ॥ ना ना पवनाचा साट । वाजीनलिया नीट । आंगेंसीं बोभाट । सांडिती मेघ ॥ ज्ञाने.१८.७३४ ॥ कां अगस्तीचेनि दर्शनें । सिंधु घेउनी ठाती मौनें । चंद्रोदयीं कमळवनें । मिठी देती ॥ ज्ञाने.१८.७३५ ॥ हें असो पावो उचलिला । मदमुख न ठेविती खालां । गर्जोनि पुढां जाला । सिंह जरी ॥ ज्ञाने.१८.७३६ ॥ तैसा जो धीर । उठलिया अंतर । मनादिकें व्यापार । सांडिती उभीं ॥ ज्ञाने.१८.७३७ ॥ [इन्द्रियक्रियाः] इंद्रियां विषयांचिया गांठी । अपैसां सुटती किरीटी । मन मायेच्या पोटीं । रिगती दाही ॥ ज्ञाने.१८.७३८ ॥ [प्राण-] अधोर्ध्व गुढें काढी । प्राण नवांची पेंडी । बांधोनि घाली उडी । मध्यमेमाजी ॥ ज्ञाने.१८.७३९ ॥ संकल्पविकल्पाचें लुगडें । सांडूनि मन उघडें । बुद्धि मागिलेकडे । उगीचि बैसे ॥ ज्ञाने.१८.७४० ॥ [धारयते] ऐसी धैर्यराजें जेणें । मन प्राण करणें । स्वचेष्टांचीं संभाषणें । सांड-वीजती ॥ ज्ञाने.१८.७४१ ॥ [योगेन] मग आघवींचि सडीं । ध्यानाच्या आंतुल्या मढीं । कोंडिजती निरवडी । योगाचिये ॥ ज्ञाने.१८.७४२ ॥ [अव्यभिचारिण्या] परी परमात्मया चक्रवर्ती । उगाणिती जंव हातीं । तंव लांच न घेतां धृती । धरिजती जियां ॥ ज्ञाने.१८.७४३ ॥ [धृतिः सा पार्थ सात्त्विकी] ते गा धृति येथें । सात्त्विक हें निरुतें । आईक अर्जुनातें । श्रीकांत म्हणे ॥ ज्ञाने.१८.७४४ ॥</p>
<p>यया तु धर्मकामार्थान्धृत्या धारयतेऽर्जुन । प्रसङ्गेन फलाकाङ्क्षी धृतिः सा पार्थ राजसी ॥ भ.गी.१८.३४ ॥</p>
<p>[ययेति] आणि होऊनियां शरीरीं । स्वर्गसंसाराच्या दोहीं घरीं । नांदे जो पोटभरी । त्रिवर्गोपायें ॥ ज्ञाने.१८.७४५ ॥ तो मनोरथांच्या सागरीं । धर्मार्थकामांच्या तारुवावरी । जेणें धैर्यबळें करी । क्रिया वाणिज्य ॥ ज्ञाने.१८.७४६ ॥ [प्रसङ्गेनेति] जें कर्म भांडवला सुये । तयाची चौगुणी येती पाहे । येवढें साहस वाहे । जया धृती ॥ ज्ञाने.१८.७४७ ॥ ते गा धृती राजस । पार्था येथ परियेस । आतां आइक तामस । तिसरी जे कां ॥ ज्ञाने.१८.७४८ ॥</p>
<p>यया स्वप्नं भयं शोकं विषादं मदमेव च । न विमुञ्चति दुर्मेधा धृतिः सा पार्थ तामसी ॥ भ.गी.१८.३५ ॥</p>
<p>[यया] तरी सर्वाधमें गुणें । जयाचें कां रूपा येणें । कोळसा काळेपणें । घडला जैसा ॥ ज्ञाने.१८.७४९ ॥ अहो प्राकृत आणि हीन । तयाही की गुणत्वाचा मान । परि न म्हणिजे पुण्यजन । राक्षस काई ॥ ज्ञाने.१८.७५० ॥ पैं ग्रहांमाजि इंगळ । तयातें म्हणिजे मंगळ । तैसा तमीं धसाळ । गुणशब्द हा ॥ ज्ञाने.१८.७५१ ॥ जे सर्व दोषांचा वसौटा । तमचि कामऊनि सुभटा । उभारिला आंगवठा । जया नराचा ॥ ज्ञाने.१८.७५२ ॥ [स्वप्नं] तो आळस सूनि असे कांखे । म्हणौनि निद्रे कंहीं न मुके । पापें पोशितां दुःखें । न सांडिजे जेवीं ॥ ज्ञाने.१८.७५३ ॥ [भयं] आणि देहा धनाचिया आवडी । सदा भय तयातें न सांडी । विसंबूं न सके धोंडी । काठिण्य जैसें ॥ ज्ञाने.१८.७५४ ॥ [शोकं] आणि पदार्थजातीं स्नेहो । बांधे म्हणौनि तो शोकें ठावो । केला न शके पाप जावों । कृतघ्नौनि जैसें ॥ ज्ञाने.१८.७५५ ॥ [विषादं] आणि असंतोष जीवेंसीं । धरूनि ठेला अहर्निशीं । म्हणौनि मैत्री तेणेंसीं । विषादें केली ॥ ज्ञाने.१८.७५६ ॥ लसणातें न सांडी गंधी । कां अपथ्यशीळातें व्याधी । तैसी केली मरणावधी । विषादें तया ॥ ज्ञाने.१८.७५७ ॥ [मदमेव च] आणि वयसा वित्त काम । ययांचा वाढवी संभ्रम । म्हणौनि मदें आश्रम । तोचि केला ॥ ज्ञाने.१८.७५८ ॥ [धृतिः सा पार्थ तामसी] आगीतें न सांडी ताप । सळातें जातीचा साप । कां जगाचा वैरी वासिप । अखंड जैसा ॥ ज्ञाने.१८.७५९ ॥ ना तरि शरीरातें काळ । न विसंबे कवणे वेळ । तैसा आथि अढळ । तामसीं मद ॥ ज्ञाने.१८.७६० ॥ [न विमुञ्चति दुर्मेधा] एवं पांचही हे निद्रादिक । तामसाच्या ठाईं दोख । जिया धृती देख । धरिले आहाती ॥ ज्ञाने.१८.७६१ ॥ तिये गा धृती नांवें । तामसी तेथ हें जाणावें । म्हणीतलें तेणें देवें । जगाचेनी ॥ ज्ञाने.१८.७६२ ॥ [श्लोकत्रयभावः] एवं त्रिविध जे बुद्धि । कीजे कर्मनिश्चयो आधि । तो धृती या सिद्धि । नेइजो येथ ॥ ज्ञाने.१८.७६३ ॥ सूर्यें मार्ग गोचर होये । आणि तो चालती कीर पाये । परि चालणें तें आहे । धैर्यें जेवीं ॥ ज्ञाने.१८.७६४ ॥ तैसी बुद्धि कर्मातें दावी । तें करणसामग्री निफजवी । परि निफजावया होआवी । धीरता जे ॥ ज्ञाने.१८.७६५ ॥ ते हे गा तुजप्रति । सांगीतली त्रिविध धृति । यया कर्मत्रया निष्पत्ति । जालिया मग ॥ ज्ञाने.१८.७६६ ॥ [चूर्णिका] येथ फळ जें एक निफजे । सुख जयातें म्हणिजे । तेंही त्रिविध जाणिजे । कर्मवशें ॥ ज्ञाने.१८.७६७ ॥ तरि फळरूप तें सुख । त्रिगुणीं भेदलें देख । विवचूं आतां चोख । चोखीं बोलीं ॥ ज्ञाने.१८.७६८ ॥ परि चोखी ते कैसी सांगें । पैं घेवों जातां बोलबगें । कानींचियेही लागे । हातींचा मळ ॥ ज्ञाने.१८.७६९ ॥ म्हणौनि जयाचेनि अव्हेरें । अवधानही होय बहिरें । तेणें आइक हो आदरें । जिवाचेनि ॥ ज्ञाने.१८.७७० ॥ ऐसें म्हणौनि देवो । त्रिविधा सुखाचा प्रस्तावो । मांडला तो निर्वाहो । निरूपित असे ॥ ज्ञाने.१८.७७१ ॥</p>
<p>सुखं त्विदानीं त्रिविधं श्रृणु मे भरतर्षभ । अभ्यासाद्रमते यत्र दुःखान्तं च निगच्छति ॥ भ.गी.१८.३६ ॥</p>
<p>[सुखं त्विदानीमिति] म्हणे सुखत्रयसंज्ञा । सांगों म्हणौनि प्रतिज्ञा । बोलिलों तें प्राज्ञा । ऐक आतां ॥ ज्ञाने.१८.७७२ ॥ तरि सुख तें गा किरीटी । दाविजेल तुज दिठी । जें आत्मयाचिये भेटी । जीवासि होय ॥ ज्ञाने.१८.७७३ ॥ [अभ्यासाद्रमते यत्र] परि मात्रेचेनि मापें । दिव्यौषध जैसें घेपे । कां कथिलाचें कीजे रुपें । रसभावनीं ॥ ज्ञाने.१८.७७४ ॥ ना ना लवणाचें जळ । होआवया दोनी चार वेळ । देऊनि सांडिजती ढाळ । तोयाचे जेवीं ॥ ज्ञाने.१८.७७५ ॥ तेविं जालेनि सुखलेशें । जीव भाविलिया अभ्यासें । [दुःखान्तं च निगच्छति] जीवपणाचें नासे । दुःख जेथें ॥ ज्ञाने.१८.७७६ ॥ [चूर्णिका] तें येथ आत्मसुख । जालें असे त्रिगुणात्मक । तेंही सांगों एकैक । रूप आतां ॥ ज्ञाने.१८.७७७ ॥</p>
<p>यत्तदग्रे विषमिव परिणामेऽमृतोपमम् । तत्सुखं सात्त्विकं प्रोक्तमात्मबुद्धिप्रसादजम् ॥ भ.गी.१८.३७ ॥</p>
<p>[यत्तदग्रे विषमिव] आतां चंदनाचें बुड । सर्पीं जैसें दुवाड । कां निधानाचें तोंड । विवसिया जेविं ॥ ज्ञाने.१८.७७८ ॥ अगा स्वर्गींचें गोमटें । आडव यागसंकटें । कां बाळपण दासटें । त्रासकाळें ॥ ज्ञाने.१८.७७९ ॥ हें असो दीपाचिये सिद्धी । अवघड धूम आधीं । ना तरि तो औषधीं । जिभेचा ठावो ॥ ज्ञाने.१८.७८० ॥ तयापरि पांडवा । जया सुखाचा रिगावा । विषम तेथ मेळावा । यमदमांचा ॥ ज्ञाने.१८.७८१ ॥ देत सर्वस्नेहां मिठी । आंगीं ऐसें वैराग्य उठी । स्वर्गसंसारा कांटी । काढीतचि ॥ ज्ञाने.१८.७८२ ॥ विवेक श्रवणें खरपुसें । जेथ व्रताचरणें कर्कशें । करितां जाती भोकसे । बुद्ध्यादिकांचे ॥ ज्ञाने.१८.७८३ ॥ सुषुम्नेचेनि तोंडें । गिळिजे प्राणापानांचे लोंढे । बोहणियेसीचि येवढें । भारी जेथ ॥ ज्ञाने.१८.७८४ ॥ जें सारसांही विघडतां । होय वोहाहूनि वत्स काढितां । ना भणंग दवडितां । भाणयावरूनी ॥ ज्ञाने.१८.७८५ ॥ पैं मायेपुढौनि बाळक । काळें नेतां एकुलतें एक । होय कां उदक । तुटतां मीना ॥ ज्ञाने.१८.७८६ ॥ तैसें विषयांचें घर । इंद्रियां सांडितां थोर । युगांत होय तें वीर । विराग साहाती ॥ ज्ञाने.१८.७८७ ॥ ऐसा जया सुखाचा आरंभ । दावी काठिण्याचा क्षोभ । [परिणामेऽमृतोपमं] मग क्षीराब्धीं लाभ । अमृताचा जैसा ॥ ज्ञाने.१८.७८८ ॥ पहिलया वैराग्यगरळा । धैर्यशंभु वोडवी गळा । तरि ज्ञानामृतें सोहळा । पाहे जेथें ॥ ज्ञाने.१८.७८९ ॥ पैं कवलिताहि कोपे ऐसें । द्राक्षांचें हिरवेपण असे । तें परिपाकी कां जैसें । माधुर्य आते ॥ ज्ञाने.१८.७९० ॥ [आत्मबुद्धिप्रसादजं] तें वैराग्यादिक तैसें । पिकलिया आत्मप्रकाशें । मग वैराग्येंसींही नाशे । अविद्याजात ॥ ज्ञाने.१८.७९१ ॥ तेव्हां सागरीं गंगा जैसी । आत्मीं मीनल्या बुद्धि तैसी । अद्वयानंदाची आपैसी । खाणी उघडे ॥ ज्ञाने.१८.७९२ ॥ ऐसें स्वानुभवविश्रामें । वैराग्यमूळ जें परिणमे । [तत्सुखं सात्त्विकं प्रोक्तं] तें सात्त्विक येणें नामें । बोलिजे सुख ॥ ज्ञाने.१८.७९३ ॥</p>
<p>विषयेन्द्रियसंयोगाद्यत्तदग्रेऽमृतोपमम् । परिणामे विषमिव तत्सुखं राजसं स्मृतम् ॥ भ.गी.१८.३८ ॥</p>
<p>[विषयतेति] आणि विषयेंद्रिया । मेळ होतां धनंजया । जें सुख जाय थडिया । सांडूनि दोन्ही ॥ ज्ञाने.१८.७९४ ॥ अधिकारिया रिगतां गांवो । होय जैसा उत्साहो । कां रिणावरी विवाहो । विस्तारिला ॥ ज्ञाने.१८.७९५ ॥ ना ना रोगिया जिभेपासीं । केळें गोड साखरेसीं । कां बचनागाची जैसी । मधुरता पहिली ॥ ज्ञाने.१८.७९६ ॥ पहिलें संवचोराचें मैत्र । हाटभेटीचें कलत्र । कां लाघवीयाचे विचित्र । विनोद ते ॥ ज्ञाने.१८.७९७ ॥ तैसें विषयेंद्रियदोखीं । जें सुख जीवातें पोखी । [परिणामे विषमिव] मग उपडिला खडकी । हंस जैसा ॥ ज्ञाने.१८.७९८ ॥ तैसी जोडी आघवी आटे । जीविताचा ठाय फिटे । सुकृताचियाही सुटे । धनाची गांठी ॥ ज्ञाने.१८.७९९ ॥ आणिक भोगिलें जें कांहीं । तें स्वप्न तैसें होय नाहीं । मग हानीचाचि घाईं । लोळावें उरे ॥ ज्ञाने.१८.८०० ॥ ऐसें आपत्तीं जें सुख । ऐहिकी परिणमे देख । परत्रीं कीर विख । होउनि परते ॥ ज्ञाने.१८.८०१ ॥ जे इंद्रियजाता लळा । दिधलिया धर्माचा मळा । जाळूनि भोगिजे सोहळा । विषयांचा जेथ ॥ ज्ञाने.१८.८०२ ॥ तेथ पातकें बांधिती थावो । तियें नरकी देती ठावो । जेणें सुखें हा अपावो । परत्रीं ऐसा ॥ ज्ञाने.१८.८०३ ॥ पैं नामें विष मधुरें । परि मारूनि अंतीं खरें । तैसें आदि जें गोडिरें । अंतीं कडु ॥ ज्ञाने.१८.८०४ ॥ [तत्सुखं राजसं स्मृतम्] पार्था तें सुख साचें । वळिलें आहे रजाचें । म्हणौनि न शिवें तयाचें । आंग कंहीं ॥ ज्ञाने.१८.८०५ ॥</p>
<p>यदग्रे चानुबन्धे च सुखं मोहनमात्मनः । निद्रालस्यप्रमादोत्थं तत्तामसमुदाहृतम् ॥ भ.गी.१८.३९ ॥</p>
<p>[यदग्रे इति] आणि अपेयाचेनि पानें । अखाद्याचेनि भोजनें । स्वैरस्त्रीसंनिधानें । होय जें सुख ॥ ज्ञाने.१८.८०६ ॥ कां पुढिलांचेनि मारें । तरि परस्वापहारें । जें सुख अवतरे । भाटाच्या बोलीं ॥ ज्ञाने.१८.८०७ ॥ [निद्रालस्यप्रमादोत्थं] जें आलस्यावरी पोखिजे । निद्रेमाजी जें देखिजे । जयाच्या आद्यंतीं भुलिजे । आपुली वाट ॥ ज्ञाने.१८.८०८ ॥ [तत्तामसमुदाहृतम्] तें गा सुख पार्था । तामस जाण सर्वथा । हें बहुधा न सांगोंचि जे कथा । असंभाव्य हें ॥ ज्ञाने.१८.८०९ ॥ ऐसें कर्मभेदें मुदलें । फळसुखही त्रिधा जालें । तें हें यथागमें केलें । गोचर तुज ॥ ज्ञाने.१८.८१० ॥ तें कर्ता कर्म फळ । हे त्रिपुटी येकी केवळ । वांचूनि कांहींचि नसे स्थूळ- । सूक्ष्मीं इये ॥ ज्ञाने.१८.८११ ॥ आणि हे तंव त्रिपुटी । तिहीं गुणीं इंहीं किरीटी । गुंफिली असे पटीं । तांतुवीं जैसी ॥ ज्ञाने.१८.८१२ ॥</p>
<p>न तदस्ति पृथिव्यां वा दिवि देवेषु वा पुनः । सत्त्वं प्रकृतिजैर्मुक्तं यदेभिः स्यात्त्रिभिर्गुणैः ॥ भ.गी.१८.४० ॥</p>
<p>[सत्त्वं प्रकृतिजैरिति] म्हणौनि प्रकृतीच्या आलोकी । न बंधिजे इंहीं सत्त्वादिकी । [न तदस्तीति] तैसी स्वर्गीं ना मृत्युलोकी । आथी वस्तु ॥ ज्ञाने.१८.८१३ ॥ कैंचा लोंवेवीण कांबळा । मातियेवीण मोदळा । कां जळेंवीण कल्लोळा । होणें आहे ॥ ज्ञाने.१८.८१४ ॥ तैसें न होनि गुणाचें । सृष्टीच्या रचना रचे । ऐसें नाहींच गा साचें । प्राणिजात ॥ ज्ञाने.१८.८१५ ॥ यालागीं हें सकळ । तिहीं गुणांचेंचि केवळ । घडलें आहे निखिळ । ऐसें जाण ॥ ज्ञाने.१८.८१६ ॥ गुणीं देवां त्रयी लाविली । गुणीं लोकी त्रिपुटी [तृतीयाध्यायोक्तं कर्मयोगं दर्शयितुं प्रकरणान्तरमारभते ब्राह्मणेत्यष्टभिः] पाडिली । [चूर्णिका] चतुर्वर्णां घातलीं । सिनानीं उळिगें ॥ ज्ञाने.१८.८१७ ॥</p>
<p>ब्राह्मणक्षत्रियविशां शूद्राणां च परन्तप । कर्माणि प्रविभक्तानि स्वभावप्रभवैर्गुणैः ॥ भ.गी.१८.४१ ॥</p>
<p>[ब्राह्मणक्षत्रियेति] तेचि चारी वर्ण । पुससी जरी कोण कोण । तरि जयां मुख्य ब्राह्मण । धुरेचे कां ॥ ज्ञाने.१८.८१८ ॥ येर क्षत्रिय वैश्य दोन्ही । तेही ब्राह्मणाच्याचि मानिजे मानीं । जे ते वैदिक विधानीं । योग्य म्हणौनी ॥ ज्ञाने.१८.८१९ ॥ चौथा शूद्र जो धनंजया । वेदीं लाग कीर नाहीं तया । तऱ्ही वृत्ति वर्णत्रया- । अधीन तयाची ॥ ज्ञाने.१८.८२० ॥ तिये वृत्तीचिया जवळिका । वर्णत्रयां ब्राह्मणांदिकां । अहो शूद्रही की देखा । चौथा जाला ॥ ज्ञाने.१८.८२१ ॥ जैसा फुलाचेनि सांगातें । तांतु तुरंबिजे श्रीमंतें । तैसें द्विजसंगें शूद्रातें । स्वीकारी श्रुती ॥ ज्ञाने.१८.८२२ ॥ ऐसैसी गा पार्था । हे चतुर्वर्णव्यवस्था । करूं आतां कर्मपथा । यांचिया रूप ॥ ज्ञाने.१८.८२३ ॥ [कर्माणि प्रविभक्तानि] जिहीं गुणीं ते वर्ण चारी । जन्ममृत्यूंचिये कातरी । चुकोनियां ईश्वरीं । पैठे होती ॥ ज्ञाने.१८.८२४ ॥ जियें आत्मप्रकृतीचे इंहीं । गुणीं सत्त्वादिकी तिहीं । कर्में चौघां चहूं ठाईं । वांटिलीं वर्णां ॥ ज्ञाने.१८.८२५ ॥ जैसें बापें जोडिलें लेंकां । वांटिले सूर्यें मार्ग पांथिकां । ना ना व्यापार सेवकां । स्वामीनें जैसे ॥ ज्ञाने.१८.८२६ ॥ [स्वभावप्रभवैर्गुणैः] तैसी प्रकृतीच्या गुणीं । जया कर्माची वेल्हावणी । केली आहे वर्णीं । चहूं इंहीं ॥ ज्ञाने.१८.८२७ ॥ तेथ सत्त्वें आपल्या आंगीं । समीननिमीन भागीं । दोघे केले नियोगी । ब्राह्मण क्षत्रिय ॥ ज्ञाने.१८.८२८ ॥ आणि रज परी सात्त्विक । तेथ ठेविले वैश्य लोक । रजचि तमभेसक । तेथ शूद्र ते गा ॥ ज्ञाने.१८.८२९ ॥ ऐसा येकाचि प्राणिवृंदा । भेद चतुर्वर्णधा । गुणींचि इंहीं प्रबुद्धा । केला जाण ॥ ज्ञाने.१८.८३० ॥ मग आपलें ठेविलें जैसें । आइतेंचि दीपें दिसे । गुणभिन्न कर्म तैसें । शास्त्र दावी ॥ ज्ञाने.१८.८३१ ॥ तेंचि आतां कोण कोण । वर्णविहिताचें लक्षण । हें सांगों ऐक श्रवण- । सौभाग्यनिधी ॥ ज्ञाने.१८.८३२ ॥</p>
<p>शमो दमस्तपः शौचं क्षान्तिरार्जवमेव च । ज्ञानं विज्ञानमास्तिक्यं ब्रह्मकर्म स्वभावजम् ॥ भ.गी.१८.४२ ॥</p>
<p>[शमः] तरि सर्वेंद्रियांचिया वृत्ती । घेऊनि आपुल्या हातीं । बुद्धि आत्मया मिळे येकांतीं । प्रिया जैसी ॥ ज्ञाने.१८.८३३ ॥ ऐसा बुद्धीचा उपरम । तया नाम म्हणिपे शम । तो गुण गा उपक्रम । जया कर्माचा ॥ ज्ञाने.१८.८३४ ॥ [दमः] आणि बाह्येंद्रियांचें धेंडें । पिटूनि विधीचेनि दंडें । नेदिजे अधर्माकडे । कंहींचि जावों ॥ ज्ञाने.१८.८३५ ॥ तो पैं गा शमा विरजा । दम गुण जेथ दुजा । आणि स्वधर्माचिया वोजा । जिणें जें कां ॥ ज्ञाने.१८.८३६ ॥ [तपः] तेवींचि सटवीचिये राती । न विसंबिजे जेविं वाती । तैसा ईश्वरनिर्णय चित्तीं । वाहणें सदा ॥ ज्ञाने.१८.८३७ ॥ तया नाम तप । हें तिजया गुणाचें रूप । [शौचं] आणि शौचही निष्पाप । द्विविध जेथ ॥ ज्ञाने.१८.८३८ ॥ मन भावशुद्धी भरलें । आंग क्रिया अळंकारिलें । ऐसें सबाह्य जियालें । साजिरें जें कां ॥ ज्ञाने.१८.८३९ ॥ तया नाम शौच पार्था । तो कर्मीं गुण जये चौथा । [क्षान्तिः] आणि पृथ्वीचिया परी सर्वथा । सर्व जें साहाणें ॥ ज्ञाने.१८.८४० ॥ ते गा क्षमा पांडवा । गुण जेथ पांचवा । स्वरामाजिं सुहावा । पंचम जैसा ॥ ज्ञाने.१८.८४१ ॥ [आर्जवमेव च] आणि वांकडेनि वोघेंसीं । गंगा वाहे उजूचि जैसी । कां पृष्ठीं वळला उसीं । गोडी जैसी ॥ ज्ञाने.१८.८४२ ॥ तैसा विषमांही जीवां- । लागीं उजुकार बरवा । तें आर्जव गा साहावा । जेथींचा गुण ॥ ज्ञाने.१८.८४३ ॥ [ज्ञानं] आणि पाणियें प्रयत्नें माळी । अखंड जचे झाडामुळीं । परि तें आघवेंचि फळीं । जाणे जेवीं ॥ ज्ञाने.१८.८४४ ॥ तैसें शास्त्राचारें तेणें । ईश्वरच येक पावणें । हें फुडें जें कां जाणणें । तें येथ ज्ञान ॥ ज्ञाने.१८.८४५ ॥ तें गा कर्मीं जिये । सातवा गुण होये । [विज्ञानं] आणि विज्ञान हें पाहें । एवंरूप ॥ ज्ञाने.१८.८४६ ॥ तरि सत्त्वशुद्धीचिये वेळे । शास्त्रें कां ध्यानबळें । ईश्वरतत्त्वींचि मिळे । निष्टंकबुद्धी ॥ ज्ञाने.१८.८४७ ॥ हें विज्ञान बरवें । तें गुणरत्न जेथ आठवें । [आस्तिक्यं] आणि आस्तिक्य जाणावें । नववा गुण ॥ ज्ञाने.१८.८४८ ॥ पैं राजमुद्रा आथिलियां । प्रजा भजे भलतयां । तेविं शास्त्रें स्वीकारिलिया । मार्गमात्रातें ॥ ज्ञाने.१८.८४९ ॥ आदरें जें कां मानणें । तें आस्तिक्य मी म्हणें । तो नववा गुण जेणें । कर्म तें साच ॥ ज्ञाने.१८.८५० ॥ [ब्रह्मकर्म स्वभावजं] एवं नवही शमादिक । गुण जेथ निर्दोष । तें कर्म जाण स्वाभाविक । ब्राह्मणाचें ॥ ज्ञाने.१८.८५१ ॥ तो नवगुणरत्नाकर । यया नवरत्नांचा हार । न फेडीत ले दिनकर । प्रकाश जैसा ॥ ज्ञाने.१८.८५२ ॥ ना ना चांपा चांपौळीं पूजिला । चंद्र चंद्रिका धवळला । कां चंदन निजें चर्चिला । सौरभ्यें जेवीं ॥ ज्ञाने.१८.८५३ ॥ तेविं नवगुणटिकलग । लेणें ब्राह्मणाचें अव्यंग । कंहींचि न संडी आंग । ब्राह्मणाचें ॥ ज्ञाने.१८.८५४ ॥ [चूर्णिका] आतां उचित तें क्षत्रिया । तेंही कर्म धनंजया । सांगों ऐक प्रज्ञेचिया । भरोवरी ॥ ज्ञाने.१८.८५५ ॥</p>
<p>शौर्यं तेजो धृतिर्दाक्ष्यं युद्धे चाप्यपलायनम् । दानमीश्वरभावश्च क्षात्रं कर्म स्वभावजम् ॥ भ.गी.१८.४३ ॥</p>
<p>[शौर्यं] तरि भानु हा तेजें । नापेक्षी जेविं विरजें । कां सिंहें न पाहिजे । जावळिया ॥ ज्ञाने.१८.८५६ ॥ ऐसा स्वयंभ जो जीवें लाठ । सावायेंवीण उद्भट । तें शौर्य गा जेथ श्रेष्ठ । पहिला गुण ॥ ज्ञाने.१८.८५७ ॥ [तेजः] आणि सूर्याचेनि प्रतापें । कोडिही नक्षत्र हारपे । ना तो तरि न लोपे । सचंद्रीं तिहीं ॥ ज्ञाने.१८.८५८ ॥ तैसें आपुलेनि प्रौढीगुणें । जगा या विस्मय देणें । आपण तरी न क्षोभणें । कायसेनही ॥ ज्ञाने.१८.८५९ ॥ तें प्रागल्भ्यरूप तेजा । जिये कर्मीं गुण दुजा । [धृतिः] आणि धीर तो तिजा । जेथींचा गुण ॥ ज्ञाने.१८.८६० ॥ वरिपडलिया आकाश । बुद्धीचे डोळे मानस । झांकी ना तें परियेस । धैर्य जेथें ॥ ज्ञाने.१८.८६१ ॥ [दाक्ष्यं] आणि पाणी हो कां भलतेतुकें । परि तें जिणौनि पद्म फांके । कां आकाश उंचिया जिंके । आवडे तयातें ॥ ज्ञाने.१८.८६२ ॥ तेविं विविधा अवस्था । पातलिया जिणौनि पार्था । प्रज्ञा फळतया अर्था । वेझ देणें जें ॥ ज्ञाने.१८.८६३ ॥ तें दक्षत्व गा चोख । जेथ चौथा गुण देख । [युद्धे चाप्यपलायनं] आणि जुंझ अलौकिक । पांचवा गुण ॥ ज्ञाने.१८.८६४ ॥ आदित्याचीं झाडें । सदा सन्मुख सूर्याकडे । तेविं समोर शत्रूपुढें । होणें जें कां ॥ ज्ञाने.१८.८६५ ॥ माहेवणी प्रयत्नेंसीं । चुकविजे सेजे जैसी । रिपू पाठी नेदिजे तैसी । समरंगणीं ॥ ज्ञाने.१८.८६६ ॥ हा क्षत्रियाचेया आचारीं । पांचवा गुणेंद्र अवधारीं । चहूं पुरुषार्थीं शिरीं । भक्ति जैसी ॥ ज्ञाने.१८.८६७ ॥ [दानं] आणि जालेनि फुलें फळें । शाखिया जैसी मोकळे । कां उदार परिमळें । पद्माकर ॥ ज्ञाने.१८.८६८ ॥ ना ना आवडीचेनि मापें । चांदिणें भलतेणें घेपे । पुढिलांचेनि संकल्पें । तैसें जें देणें ॥ ज्ञाने.१८.८६९ ॥ तें उमप गा दान । जेथ सहावें गुणरत्न । [ईश्वरभावश्च] आणि आज्ञे एकायतन । होणें जें कां ॥ ज्ञाने.१८.८७० ॥ पोषूनि अवयव आपुले । करविजती मातविले । तेविं पालणें लोभविलें । जग जें भोगणें ॥ ज्ञाने.१८.८७१ ॥ तया नाम ईश्वरभावो । जो सर्वसामर्थ्याचा ठावो । तो गुणांमाजि रावो । सातवा जेथ ॥ ज्ञाने.१८.८७२ ॥ [क्षात्रं कर्म स्वभावजं] ऐसें जें शौर्यादिकी । इंहीं सात गुणविशेखीं । अळंकृत सप्तऋखीं । आकाश जैसें ॥ ज्ञाने.१८.८७३ ॥ तैसें सप्तगुणीं विचित्र । कर्म जें जगीं पवित्र । तें सहज जाण क्षात्र । क्षत्रियाचें ॥ ज्ञाने.१८.८७४ ॥ ना ना क्षत्रिय नव्हे नरु । तो सत्त्वसोनयाचा मेरु । म्हणौनि गुणस्वर्गा आधारु । सातां यियां ॥ ज्ञाने.१८.८७५ ॥ नातरि सप्तगुणार्णवीं । परिवारली बरवी । हे क्रिया नव्हे पृथ्वी । भोगीतसे तो ॥ ज्ञाने.१८.८७६ ॥ कां गुणांचे सातांही ओघीं । हे क्रिया ते गंगा जगीं । तया महोदधीचिया आंगीं । विलसे जैसी ॥ ज्ञाने.१८.७७ ॥ परि हें बहु असो देख । शौर्यादि गुणात्मक । कर्म गा नैसर्गिक । क्षत्रजातीसी ॥ ज्ञाने.१८.८७८ ॥ [चूर्णिका] आतां वैश्याचिये जाती । उचित जे महामती । ते ऐकें निरुती । क्रिया सांगों ॥ ज्ञाने.१८.८७९ ॥</p>
<p>कृषिगौरक्ष्यवाणिज्यं वैश्यकर्म स्वभावजम् । परिचर्यात्मकं कर्म शूद्रस्यापि स्वभावजम् ॥ भ.गी.१८.४४ ॥</p>
<p>[कृषि-] तरि भूमि बीज नांगर । यया भांडवलाचा आधार । घेऊनि लाभ अपार । मेळवणें जें ॥ ज्ञाने.१८.८८० ॥ किंबहुना कृषीजिणें । [गोरक्ष्य-] गोधनें राखोनि वर्तणें । [वाणिज्यं] कां समर्घाची विकणें । महार्घ वस्तु ॥ ज्ञाने.१८.८८१ ॥ [वैश्यकर्म स्वभावजम्] येतुलालाचि पांडवा । वैश्यातें कर्माचा मेळावा । हा वैश्यजातिस्वभावा । आंतुला जाण ॥ ज्ञाने.१८.८८२ ॥ [परिचर्येति] आणि वैश्य क्षत्रिय ब्राह्मण । हे द्विजन्मे तीन्ही वर्ण । ययांचें जें शुश्रूषण । तें शूद्रकर्म ॥ ज्ञाने.१८.८८३ ॥ पैं द्विजसेवेपरौतें । धांवणें नाहीं शूद्रातें । एवं चतुर्वर्णोचितें । दाविलीं कर्में ॥ ज्ञाने.१८.८८४ ॥</p>
<p>स्वे स्वे कर्मण्यभिरतः संसिद्धिं लभते नरः । स्वकर्मनिरतः सिद्धिं यथा विन्दति तच्छृणु ॥ भ.गी.१८.४५ ॥</p>
<p>[स्वे स्वे कर्मणि] आतां इयेचि विचक्षणा । वेगळालिया वर्णा । उचित जैसें करणां । शब्दादिक ॥ ज्ञाने.१८.८८५ ॥ नातरि जळदच्युता । पाणिया उचित सरिता । सरितेसी पांडुसुता । सिंधु उचित ॥ ज्ञाने.१८.८८६ ॥ तैसें वर्णाश्रमवशें । जें करणीय आलें असे । गोरेया आंगा जैसें । गोरेपण ॥ ज्ञाने.१८.८८७ ॥ [अभिरतः] तया स्वभावविहिता कर्मा । शास्त्राचेनि मुखें वीरोत्तमा । प्रवर्तावयालागीं प्रमा । अढळ कीजे ॥ ज्ञाने.१८.८८८ ॥ पैं आपुलेंच रत्न थितें । घेपे पारखियाचेनि हातें । तैसें स्वकर्म आपैतें । शास्त्रें करावें ॥ ज्ञाने.१८.८८९ ॥ जैसी दिठी असे आपुलिया ठाईं । परि दीपेंवीण भोग नाहीं । मार्गु न लाहतां काई । पाय असतां होय ॥ ज्ञाने.१८.८९० ॥ म्हणौनि ज्ञातिवशें साचार । सहज असे जो अधिकार । तो आपुलालिया शास्त्रें गोचर । आपण कीजे ॥ ज्ञाने.१८.८९१ ॥ [संसिद्धिं लभते नरः] मग घरींचाचि ठेवा । जेविं डोळ्यां दावी दिवा । तरी घेतां काय पांडवा । आडळ असे ॥ ज्ञाने.१८.८९२ ॥ [स्वकर्मनिरतः] तैसें स्वभावें भागा आलें । वरी शास्त्रें खरें केलें । तें विहित जो आपुलें । आचरे गा ॥ ज्ञाने.१८.८९३ ॥ परि आळस सांडुनी । फळकाम दवडुनी । आंगें जीवें मांडुनी । तेथेंचि भरु ॥ ज्ञाने.१८.८९४ ॥ वोघीं पडिलें पाणी । नेणे आनानी वाहणी । तैसा जाय आचरणीं । व्यवस्थौनी ॥ ज्ञाने.१८.८९५ ॥ [यथा] अर्जुना जो यापरी । तें विहित कर्म स्वयें करी । [सिद्धिं] तो मोक्षाच्या ऐलतीरीं । [विन्दति तच्छृणु] पैठा होय ॥ ज्ञाने.१८.८९६ ॥ जे अकरणा आणि निषिद्धा । न वचेचि कांहीं संबंधा । म्हणौनि भवा विरुद्धा । मुकला तो ॥ ज्ञाने.१८.८९७ ॥ आणि काम्यकर्माकडे । न परतेचि जेथ कोडें । तेथ चंदनाचेही खोडे । न लेचि तो ॥ ज्ञाने.१८.८९८ ॥ येर नित्य कर्म तंव । फळत्यागें वेंचिलें सर्व । म्हणौनि मोक्षाची शिंव । ठाकूं लाहे ॥ ज्ञाने.१८.८९९ ॥ ऐसेनि शुभाशुभीं संसारीं । सांडिला तो अवधारीं । वैराग्य मोक्षद्वारीं । उभा ठाके ॥ ज्ञाने.१८.९०० ॥ जें सकळभाग्याची सीमा । मोक्षलाभाची जें प्रमा । नाना कर्ममार्गश्रमा । शेवटु जेथ ॥ ज्ञाने.१८.९०१ ॥ मोक्षफळें दिधली वोल । जें सुकृततरूचें फूल । तयें वैराग्यीं ठेवी पाउल । भंवरु जैसा ॥ ज्ञाने.१८.९०२ ॥ पाहीं आत्मज्ञानसुदिनाचा । वाधावा सांगतया अरुणाचा । उदय त्या वैराग्याचा । ठावो पावे ॥ ज्ञाने.१८.९०३ ॥ किंबहुना आत्मज्ञान । जेणें हाता ये निधान । तें वैराग्य दिव्यांजन । जीवें ले तो ॥ ज्ञाने.१८.९०४ ॥ ऐसी मोक्षाची योग्यता । सिद्धी जाय तया पंडुसुता । अनुसरोनि विहिता । कर्मा यया ॥ ज्ञाने.१८.९०५ ॥ [चूर्णिका] हें विहित कर्म पांडवा । आपुला अनन्य वोलावा । आणी हेचि परम सेवा । मज सर्वात्मकाची ॥ ज्ञाने.१८.९०६ ॥ पैं आघवांचि भोगेंसीं । पतिव्रता क्रीडे प्रियेंसीं । की तयाचि नामें जैसीं । तपें तियां केलीं ॥ ज्ञाने.१८.९०७ ॥ कां बाळका एकी माये- । वांचोनि जिणें काय आहे । म्हणौनि सेविजे की तो होये । पाटाचा धर्म ॥ ज्ञाने.१८.९०८ ॥ ना ना पाणी म्हणौनि मासा । गंगा न सांडितां जैसा । सर्वतीर्थ सहवासा । वरपडा जाला ॥ ज्ञाने.१८.९०९ ॥ तैसें आपलिया विहिता । उपाय असे न विसंबतां । ऐसा कीजे की जगन्नाथा । आभार पडे ॥ ज्ञाने.१८.९१० ॥ अगा जयाचें विहित । तें ईश्वराचें मनोगत । म्हणौनि केलिया निभ्रांत । सांपडेचि तो ॥ ज्ञाने.१८.९११ ॥ पैं जीवाचे कसीं उतरली । ते दासी की गोसावीण जाली । तैसी सेवेची तया मवली । वहि जेवीं ॥ ज्ञाने.१८.९१२ ॥ तैसें स्वामीचिया मनोभावा । न चुकिजे हेचि परमसेवा । येर तें गा पांडवा । वाणिज्य करणें ॥ ज्ञाने.१८.९१३ ॥</p>
<p>यतः प्रवृत्तिर्भूतानां येन सर्वमिदं ततम् । स्वकर्मणा तमभ्यर्च्य सिद्धिं विन्दति मानवः ॥ भ.गी.१८.४६ ॥</p>
<p>[यतः प्रवृत्तिर्भूतानां] म्हणौनि विहित क्रिया केली । नव्हे तयाची खूण पाळिली । जयापासूनि कां आलीं । आकारा भूतें ॥ ज्ञाने.१८.९१४ ॥ जो अविद्येचिया चिंधिया । गुंडूनि जीव बाहुलिया । खेळवीतसे तिगुणिया । अहंकाररज्जू ॥ ज्ञाने.१८.९१५ ॥ [येन सर्वमिदं ततम्] जेणें जग हें समस्त । आंत बाहेरी पूर्ण भरित । जालें आहे दीपजात । तेजें जैसें ॥ ज्ञाने.१८.९१६ ॥ [स्वकर्मणा तमभ्यर्च्य] तया सर्वात्मका ईश्वरा । स्वकर्मकुसुमांची वीरा । पूजा केली होय अपारा । तोषालागीं ॥ ज्ञाने.१८.९१७ ॥ म्हणौनि तिये पूजे । रिझलेनि आत्मराजें । वैराग्यसिद्धी देयिजे । पसाय तया ॥ ज्ञाने.१८.९१८ ॥ [सिद्धिं विन्दति मानवः] जिये वैराग्यदशे । ईश्वराचेनि वेधवशें । हें सर्वही नावडे जैसें । वांत होत ॥ ज्ञाने.१८.९१९ ॥ प्राणनाथाचिया आधी । विरहिणीतें जिणेंही बाधी । तैसें सुखजात त्रिशुद्धी । दुःखचि लागे ॥ ज्ञाने.१८.९२० ॥ सम्यक्ज्ञान नुदैजतां । वेधेंचि तन्मयता । उपजे ऐसी योग्यता । बोधाची लाहे ॥ ज्ञाने.१८.९२१ ॥ [चूर्णिका] म्हणौनि मोक्षलाभालागीं । जो व्रतें वाहतसे आंगीं । तेणें स्वधर्म आस्था चांगी । अनुष्ठावा ॥ ज्ञाने.१८.९२२ ॥</p>
<p>श्रेयान्स्वधर्मो विगुणः परधर्मात्स्वनुष्ठितात् । स्वभावनियतं कर्म कुर्वन्नाप्नोति किल्बिषम् ॥ भ.गी.१८.४७ ॥</p>
<p>[श्रेयान्स्वधर्मः] अगा आपला हा स्वधर्म । आचरणीं जरी विषम । तरी पाहावा तो परिणाम । फळेल जेणें ॥ ज्ञाने.१८.९२३ ॥ [विगुणः] जैं सुखालागीं आपणपयां । निंबचि आथी धनंजया । तैं कडुवटपणा तयाचिया । उबगिजे ना ॥ ज्ञाने.१८.९२४ ॥ फळणया ऐलीकडे । केळीतें पाहतां आस मोडे । ऐसी त्यजिली तरी जोडे । तैसें कें गोमटें ॥ ज्ञाने.१८.९२५ ॥ तेविं स्वधर्म सांकडु । देखोनि केला जरी कडु । तरि मोक्ष सुरवाडु । अंतरला की ॥ ज्ञाने.१८.९२६ ॥ आणि आपली माये । कुब्ज जरी आहे । तरी जियेतें नोहे । स्नेह कुऱ्हें की ॥ ज्ञाने.१८.९२७ ॥ [परधर्मात्स्वनुष्ठितात्] येरी जिया पराविया । रंभेहूनि बरविया । तिया काय कराविया । बालकें तेणें ॥ ज्ञाने.१८.९२८ ॥ अगा पाणियाहूनि बरवें । तुपीं गुण कीर आहे । परि मीना काय होये । असणें तेथ ॥ ज्ञाने.१८.९२९ ॥ पैं आघविया जगा जें विख । तें विखकीडिया पीयूख । आणि जगा गुळ तें देख । मरण दे तया ॥ ज्ञाने.१८.९३० ॥ [स्वभावेति] म्हणौनि जे विहित जया जेणें । फिटे संसाराचें धरणें । क्रिया कठोर जऱ्ही तेणें । तेचि करावी ॥ ज्ञाने.१८.९३१ ॥ येरा पराचारा बरविया । ऐसें होईल टेंकलेया । पायांचें चालणें डोइया । केलें जैसें ॥ ज्ञाने.१८.९३२ ॥ यालागीं कर्म आपलें । जें जातिस्वभावें असे आलें । तें करी तेणें जिंतिलें । कर्मबंधातें ॥ ज्ञाने.१८.९३३ ॥ [चूर्णिका] आणि स्वधर्मचि पाळावा । परधर्म तो गाळावा । हा नेमही पांडवा । न कीजेचि पैं ॥ ज्ञाने.१८.९३४ ॥ तरी आत्मा दृष्ट नोहे । तंव कर्म करणें कां ठाये । आणि करणें तेथ आहे । आयास आधीं ॥ ज्ञाने.१८.९३५ ॥</p>
<p>सहजं कर्म कौन्तेय सदोषमपि न त्यजेत् । सर्वारम्भा हि दोषेण धूमेनाग्निरिवावृताः ॥ भ.गी.१८.४८ ॥</p>
<p>[सर्वारम्भा हि दोषेण] म्हणौनि भलतिये कर्मीं । आयास जऱ्ही उपक्रमीं । तरी काय स्वधर्मीं । दोष सांगें ॥ ज्ञाने.१८.९३६ ॥ अगा उजू वाटा चालावें । तऱ्ही पायचि शिणवावे । ना आडरानें धांवावें । तऱ्ही तेंची ॥ ज्ञाने.१८.९३७ ॥ पैं शिळा कां सिदोरिया । दाटणें एक धनंजया । परि जें वाहतां विसावया । मिळिजे तें घेपे ॥ ज्ञाने.१८.९३८ ॥ येऱ्हवीं कणा आणि भूसा । कांडितांही सोस सरिसा । जेंचि रंधन श्वानमांसा । तेंचि हवी ॥ ज्ञाने.१८.९३९ ॥ दधी जळाचिया घुसळणा । व्यापार सारिखेचि विचक्षणा । वाळुवे तिळा घाणा । गाळणें एक ॥ ज्ञाने.१८.९४० ॥ [धूमेनाग्निरिवावृताः] पैं नित्यहोम देयावया । कां सैरा आगी सुवावया । फुंकितां धूम धनंजया । साहणें तेंचि ॥ ज्ञाने.१८.९४१ ॥ [सदोषमपि] परी धर्मपत्नी धांगडी । पोसितां जरी एकी वोढी । तरि कां अपरवडी । आणावी आंगा ॥ ज्ञाने.१८.९४२ ॥ हां गा पाठीं लागला घाई । मरण न चुकेचि पाहीं । तरि समोरला काई । आगळें न कीजे ॥ ज्ञाने.१८.९४३ ॥ कुळस्त्री दांडयाचे घाये । परघर रिगालीही जरि साहे । तरि स्वपतीतें वांयें । त्यजिलें की ॥ ज्ञाने.१८.९४४ ॥ तैसें आवडतेंही करणें । न निपजे शिणल्याविणें । तरि विहित बा रे कोणे । बोलें भारी ॥ ज्ञाने.१८.९४५ ॥ तरि थोडेंचि अमृत घेतां । सर्वस्व वेंचो कां पंडुसुता । जेणें जोडे जीविता । अक्षयत्व ॥ ज्ञाने.१८.९४६ ॥ येर कांह्या मोलें वेंचुनी । विष पियावें घेउनी । आत्महत्येसि निमोनी । जायिजे जेणें ॥ ज्ञाने.१८.९४७ ॥ तैसें जाचूनियां इंद्रियें । वेंचूनि आयुष्याचेनि दियें । सांचले पापीं आन आहे । दुःखावांचूनि ॥ ज्ञाने.१८.९४८ ॥ [सहजं कर्म कौन्तेय] म्हणोनि करावा स्वधर्म । जो करितां हिरोनि घे श्रम । उचित देईल परम । पुरुषार्थराज ॥ ज्ञाने.१८.९४९ ॥ [न त्यजेत्] याकारणें किरीटी । स्वधर्माचिये राहटी । न विसंबिजे संकटीं । सिद्धमंत्र जैसा ॥ ज्ञाने.१८.९५० ॥ कां नाव जैसी उदधीं । महारोगीं दिव्यौषधी । न विसंबिजे तया बुद्धी । स्वकर्म येथ ॥ ज्ञाने.१८.९५१ ॥ [चूर्णिका] मग ययाचि गा कपिध्वजा । स्वकर्माचिया महापूजा । तोषला ईश तम रजा । झाडा करूनि ॥ ज्ञाने.१८.९५२ ॥ शुद्ध सत्त्वाचिया वाटा । आणि आपुली उत्कंठा । भव स्वर्ग काळकूटा- । ऐसे दावी ॥ ज्ञाने.१८.९५३ ॥ जियें वैराग्य येणें बोलें । मागां संसिद्धि रूप केलें । किंबहुना तें आपुलें । मेळवी खागें ॥ ज्ञाने.१८.९५४ ॥ मग जिंतिलिया हें भोये । पुरुष सर्वत्र जैसा होये । कां जालाही जें लाहे । तें आतां सांगों ॥ ज्ञाने.१८.९५५ ॥ [पञ्चमाध्यायोक्तं संन्यासयोगमाह त्रिभिः]</p>
<p>असक्तबुद्धिः सर्वत्र जितात्मा विगतस्पृहः । नैष्कर्म्यसिद्धिं परमां संन्यासेनाधिगच्छति ॥ भ.गी.१८.४९ ॥</p>
<p>[असक्तबुद्धिः सर्वत्र] तरि देहादिक हें संसारें । सर्वही मांडलेंसे जें गुंफिरें । तेथ नातुडे तो वागुरे । वारा जैसा ॥ ज्ञाने.१८.९५६ ॥ पैं परिपाकाचिये वेळे । फळ देठें ना देठ फळें । न धरे तैसें स्नेह खुळें । सर्वत्र होय ॥ ज्ञाने.१८.९५७ ॥ पुत्र वित्त कलत्र । हे जालियाही स्वतंत्र । माझें न म्हणे पात्र । विषाचें जैसें ॥ ज्ञाने.१८.९५८ ॥ [जितात्मा] हें असो विषयजातीं । बुद्धि पोळली ऐसी माघौती । पाउलें घेऊनि एकांतीं । हृदयाच्या रिघे ॥ ज्ञाने.१८.९५९ ॥ ऐसया अंतःकरण । बाह्य येतां तयाची आण । न मोडी समर्था भेण । दासी जैसी ॥ ज्ञाने.१८.९६० ॥ तैसें ऐक्याचिये मुठी । माजिवडें चित्त किरीटी । करूनि वेधीं नेहटी । आत्मयाच्या ॥ ज्ञाने.१८.९६१ ॥ [विगतस्पृहः] तेव्हा दृष्टादृष्ट स्पृहे । निमणें जालेंचि आहे । आगीं दडपलिया धुयें । राहिजे जैसें ॥ ज्ञाने.१८.९६२ ॥ म्हणौनि नियमिलिया मानसीं । स्पृहा नासोनि जाय आपैसी । किंबहुना तो ऐसी । भूमिका पावे ॥ ज्ञाने.१८.९६३ ॥ [नैष्कर्म्यसिद्धिं परमां] पैं अन्यथाबोध आघवा । मावळोनि तया पांडवा । बोधमात्रींचि जिवा । ठाव होय ॥ ज्ञाने.१८.९६४ ॥ धरवणी वेंचें सरे । तैसें भोगें प्राचीन पुरे । नवें तंव नुपकरे । कांहींचि करूं ॥ ज्ञाने.१८.९६५ ॥ ऐशी कर्में साम्य दशा । होय तेथ वीरेशा । मग श्रीगुरु आपैसा । भेटेचि गा ॥ ज्ञाने.१८.९६६ ॥ रात्रीची चौपाहरी । वेंचलिया अवधारीं । डोळयां तमारी । मिळे जैसा ॥ ज्ञाने.१८.९६७ ॥ कां येऊनि फळाचा घड । पारुषवी केळीची वाढ । श्रीगुरू भेटोनि करी पाड । मुमुक्षू तैसा ॥ ज्ञाने.१८.९६८ ॥ मग आलिंगिला पूर्णिमा । जैसा उणीव सांडी चंद्रमा । तैसें होय वीरोत्तमा । गुरुकृपा तया ॥ ज्ञाने.१८.९६९ ॥ तेव्हां अबोधमात्र असे । तो तंव तया कृपा नाशे । तेथ निशिसवें जैसें । आंधारें जाय ॥ ज्ञाने.१८.९७० ॥ तैसी अबोधाचिये कुशी । कर्म कर्ता कार्य ऐशी । त्रिपुटी असे ते जैसी । गाभिणी मारिली ॥ ज्ञाने.१८.९७१ ॥ [संन्यासेनाधिगच्छति] तैसेंचि अबोधनाशासवें । नाशे क्रियाजात आघवें । ऐसा समूळ संभवे । संन्यास हा ॥ ज्ञाने.१८.९७२ ॥ येणें मूळाज्ञानसंन्यासें । दृश्याचा जेथ ठावो पुसे । तेथ बुझावें तें आपैसें । तोचि आहे ॥ ज्ञाने.१८.९७३ ॥ चेइलियावरि पाहीं । स्वप्नींचिया तिये डोहीं । आपणयातें काई । काढूं जाइजे ॥ ज्ञाने.१८.९७४ ॥ तैं मी नेणें आतां जाणेन । हें सरलें तया दुःस्वप्न । जाला ज्ञातृज्ञेयाविहीन । चिदाकार ॥ ज्ञाने.१८.९७५ ॥ मुखाभासेंसीं आरिसा । परता नेलिया वीरेशा । पहातेपणेंवीण जैसा । पाहता ठाके ॥ ज्ञाने.१८.९७६ ॥ तैसें नेणणें जें गेलें । तेणें जाणणेंही नेलें । मग निष्क्रिय उरलें । चिन्मात्रचि ॥ ज्ञाने.१८.९७७ ॥ तेथ स्वभावें धनंजया । नाहीं कोणीचि क्रिया । म्हणौनि प्रवाद तया । नैष्कर्म्य ऐसा ॥ ज्ञाने.१८.९७८ ॥ तें आपुले आपणपें । असतचि होऊनि हारपे । तरंग कां वायुलोपें । समुद्र जैसा ॥ ज्ञाने.१८.९७९ ॥ [परमां] तैसें न होणें निपजे । ते नैष्कर्म्यसिद्धि जाणिजे । सर्वसिद्धींत सहजें । परम हेची ॥ ज्ञाने.१८.९८० ॥ देउळाचिया कामा कळस । परम गंगेसी सिंधुप्रवेश । कां सुवर्णशुद्धी कस । सोळावा जैसा ॥ ज्ञाने.१८.९८१ ॥ तैसें आपुलें नेणणें । फेडिजे कां जाणणें । तेंहि गिळूनि असणें । ऐशी जे दशा ॥ ज्ञाने.१८.९८२ ॥ तियेपरतें कांहीं । निपजणें येथ नाहीं । म्हणौनि म्हणिपे पाहीं । परमसिद्धि ते ॥ ज्ञाने.१८.९८३ ॥ [चूर्णिका] परि हेचि आत्मसिद्धि । जो कोणी भाग्यनिधि । श्रीगुरुकृपालब्धि- । काळीं पावे ॥ ज्ञाने.१८.९८४ ॥</p>
<p>सिद्धिं प्राप्तो यथा ब्रह्म तथाप्नोति निबोध मे । समासेनैव कौन्तेय निष्ठा ज्ञानस्य या परा ॥ भ.गी.१८.५० ॥</p>
<p>[निष्ठा ज्ञानस्य या परा] उदयजतां दिनकर । प्रकाशचि आते आंधार । कां दीपसंगें कर्पूर । दीपचि होय ॥ ज्ञाने.१८.९८५ ॥ तया लवणाची कणिका । मिळतखेंवों उदका । उदकचि होऊनि देखा । ठाके जेवीं ॥ ज्ञाने.१८.९८६ ॥ कां निद्रित चेवविलिया । स्वप्नेंसीं नीद वायां । जाऊनि आपणपयां । मिळे जैसा ॥ ज्ञाने.१८.९८७ ॥ तैसें जया कोण्हासि दैवें । गुरुवाक्य श्रवणाचिसवें । द्वैत गिळोनि विसंवे । आपणया वृत्ती ॥ ज्ञाने.१८.९८८ ॥ तयासी मग कर्म करणें । हें बोलिजेलचि कवणें । आकाशा येणें जाणें । आहे काई ॥ ज्ञाने.१८.९८९ ॥ म्हणौनि तयासि कांहीं । त्रिशुद्धि करणें नाहीं । परि ऐसें जरि हें कांहीं । नव्हे जया ॥ ज्ञाने.१८.९९० ॥ कानां वचनाचिये भेटी- । सरिसाचि पैं किरीटी । वस्तु होऊनि उठी । कवणि एक जो ॥ ज्ञाने.१८.९९१ ॥ येऱ्हवीं स्वकर्माचेनि वह्नीं । काम्यनिषिद्धाचिया इंधनीं । रज तम कीर दोन्ही । जाळिलीं आधीं ॥ ज्ञाने.१८.९९२ ॥ पुत्र वित्त पर लोक । यया तिहींचा अभिलाख । घरीं होइ पाइक । हेंही जालें ॥ ज्ञाने.१८.९९३ ॥ इंद्रियें सैरा पदार्थीं । रिगतां विटाळलीं होतीं । तियें प्रत्याहारतीर्थीं । न्हाणिलीं कीर ॥ ज्ञाने.१८.९९४ ॥ आणि स्वधर्माचें फळ । ईश्वरीं अर्पूनि सकळ । घेऊनि केलें अढळ । वैराग्यपद ॥ ज्ञाने.१८.९९५ ॥ ऐसी आत्मसाक्षात्कारीं । लाभे ज्ञानाची उजरी । ते सामग्री कीर पुरी । मेळविली ॥ ज्ञाने.१८.९९६ ॥ [सिद्धिं प्राप्तः] आणि तेचि समयीं । सद्गुरू भेटले पाहीं । तेवींचि तिहीं कांहीं । वंचिजेना ॥ ज्ञाने.१८.९९७ ॥ [तथा] परि वोखद घेतखेंवो । काय लाभे आपला ठावो । कां उदयजतांचि दिवो । मध्याह्न होय ॥ ज्ञाने.१८.९९८ ॥ सुक्षेत्रीं आणि वोलटें । बीजहि पेरिलें गोमटें । तरि आलोट फळ भेटे । परि वेळें की गा ॥ ज्ञाने.१८.९९९ ॥ जोडला मार्ग प्रांजळ । मिनला सुसंगाचाही मेळ । तरि पाविजे वांचूनि वेळ । लागेचि की ॥ ज्ञाने.१८.१००० ॥ तैसा वैराग्यलाभ जाला । वरि सद्गुरूही भेटला । जीवीं अंकुर फुटला । विवेकाचा ॥ ज्ञाने.१८.१००१ ॥ तेणें ब्रह्म एक आथि । येर आघवीचि भ्रांति । हेंही कीर प्रतीति । गाढ केली ॥ ज्ञाने.१८.१००२ ॥ [ब्रह्म] परि तेंचि जें परब्रह्म । सर्वात्मक सर्वोत्तम । मोक्षाचेंही काम । सरे जेथ ॥ ज्ञाने.१८.१००३ ॥ यया तिन्हीं अवस्था पोटीं । जिरवी जें गा किरीटी । तया ज्ञानासिही मिठी । दे जें वस्तु ॥ ज्ञाने.१८.१००४ ॥ ऐक्याचें एकपण सरे । जेथ आनंदकणही विरे । कांहींचि नुरोनि उरे । जें कांहीं गा ॥ ज्ञाने.१८.१००५ ॥ [आप्नोति] तियें ब्रह्मीं ऐक्यपणें । ब्रह्मचि होऊनि असणें । तें क्रमेंचि करूनि तेणें । पाविजे पैं ॥ ज्ञाने.१८.१००६ ॥ भुकेलियापासीं । वोगरिलें षड्रसीं । तो तृप्ती प्रतिग्रसीं । लाहे जेवीं ॥ ज्ञाने.१८.१००७ ॥ तैसा वैराग्याचा वोलावा । विवेकाचा तो दिवा । आंबुथितां आत्मठेवा । काढीचि तो ॥ ज्ञाने.१८.१००८ ॥ तरी भोगिजे आत्मऋद्धी । येवढी योग्यतेची सिद्धी । जयाच्या आंगीं निरवधी । लेणें जाली ॥ ज्ञाने.१८.१००९ ॥ [तथा] तो जेणें क्रमें ब्रह्म । [समासेनैव] होणें करी गा सुगम । [निबोध मे] तया क्रमाचें आतां वर्म । आईक सांगों ॥ ज्ञाने.१८.१०१० ॥</p>
<p>बुद्ध्या विशुद्धया युक्तो धृत्यात्मानं नियम्य च । शब्दादीन्विषयांस्त्यक्त्वा रागद्वेषौ व्युदस्य च ॥ भ.गी.१८.५१ ॥</p>
<p>[बुद्ध्या विशुद्धया] तरी गुरू दाविलिया वाटा । येऊनि विवेकतीर्थतटा । धुऊनियां मळवटा । बुद्धीचा तेणें ॥ ज्ञाने.१८.१०११ ॥ [युक्तः] मग राहूनें उगळिली । प्रभा चंद्रें आलिंगिली । तैसी शुद्धत्वें जडली । आपणयां बुद्धि ॥ ज्ञाने.१८.१०१२ ॥ सांडूनि कुळें दोन्ही । प्रियासी अनुसरे कामिनी । द्वंद्वत्यागें स्वचिंतनीं । पडली तैसी ॥ ज्ञाने.१८.१०१३ ॥ [शब्दादीन्विषयांस्त्यक्त्वा] आणि ज्ञानाऐसें जिव्हार । नेवों नेवों निरंतर । इंद्रियीं केले थोर । शब्दादिक जे ॥ ज्ञाने.१८.१०१४ ॥ तें रश्मिजाळ काढलेया । मृगजळ जाय लया । तैसें वृत्तिरोधें तयां । पांचांहीं केलें ॥ ज्ञाने.१८.१०१५ ॥ नेणतां अधमाचिया अन्ना । खादलिया कीजे वमना । तैसीं वोकविलीं सवासना । इंद्रियें विषयीं ॥ ज्ञाने.१८.१०१६ ॥ [धृत्यात्मानं नियम्य च] मग प्रत्यगावृत्ती चोखटें । लाविलीं गंगेचेनि तटें । ऐसीं प्रायश्चित्तें धुवटें । केलीं येणें ॥ ज्ञाने.१८.१०१७ ॥ पाठीं सात्त्विकें धीरें तेणें । शोधारलीं तियें करणें । मग मनेंसीं योगधारणे । मेळविलीं ॥ ज्ञाने.१८.१०१८ ॥ [रागद्वेषौ व्युदस्य च] तेविंचि प्राचीनें इष्टानिष्टें । भोगेंसीं येउनी भेटे । तेथ देखिलियाही वोखटें । द्वेष न करी ॥ ज्ञाने.१८.१०१९ ॥ ना गोमटेंचि विपायें । तें आणूनि पुढां सूये । तयालागीं न होये । साभिलाष ॥ ज्ञाने.१८.१०२० ॥ [चूर्णिका] यापरि इष्टानिष्टीं । रागद्वेष किरीटी । त्यजूनि गिरिकपाटीं । निकुंजीं वसे ॥ ज्ञाने.१८.१०२१ ॥</p>
<p>विविक्तसेवी लघ्वाशी यतवाक्कायमानसः । ध्यानयोगपरो नित्यं वैराग्यं समुपाश्रितः ॥ भ.गी.१८.५२ ॥</p>
<p>[विविक्तसेवी] गजबजा सांडिलिया । वसवी वनस्थळिया । अंगाचिया मांदिया । एकलेया ॥ ज्ञाने.१८.१०२२ ॥ शमदमादिकी खेळे । न बोलणेंचि चावळे । गुरुवाक्याचेनि मेळें । नेणे वेळ ॥ ज्ञाने.१८.१०२३ ॥ [लघ्वाशी] आणि आंगा बळ यावें । नातरी क्षुधा जावें । कां जिभेचे पुरावे । मनोरथ ॥ ज्ञाने.१८.१०२४ ॥ भोजन करितांविखीं । यया तिहींतें न लेखी । आहारीं मिती संतोषीं । माप न सूये ॥ ज्ञाने.१८.१०२५ ॥ अनशनाचेनि पावकें । हारपती प्राण पोखे । इतुकियाचि भाग मोटकें । अशन करी ॥ ज्ञाने.१८.१०२६ ॥ [यतवाक्कायमानसः] आणि परपुरुषें कामिली । कुळवधू आंग न घाली । निद्रालस्या न मोकली । अशन तैसें ॥ ज्ञाने.१८.१०२७ ॥ दंडवताचेनि प्रसंगें । भुयीं हन अंग लागे । वांचूनि येर नेघे । राभस्य तेथ ॥ ज्ञाने.१८.१०२८ ॥ देहनिर्वाहापुरतें । राहाटवी हातांपायांतें । किंबहुना आपैतें । सबाह्य केलें ॥ ज्ञाने.१८.१०२९ ॥ आणि मनाचा उंबरा । वृत्तीसी देखों नेदी वीरा । तेथ कें वाग्व्यापारा । अवकाश असे ॥ ज्ञाने.१८.१०३० ॥ ऐसेनि देह वाचा मानस । हे जिणोनि बाह्यप्रदेश । [ध्यान-] आकळिलें आकाश । ध्यानाचें तेणें ॥ ज्ञाने.१८.१०३१ ॥ गुरुवाक्यें उठविला । बोधीं निश्चय आपला । न्याहाळी हातीं घेतला । आरिसां जैसा ॥ ज्ञाने.१८.१०३२ ॥ पैं ध्याता आपणपेंचि परी । ध्यानरूप वृत्तिमाझारीं । ध्येयत्वें घे हे अवधारीं । ध्यानरूढी गा ॥ ज्ञाने.१८.१०३३ ॥ तेथ ध्येय ध्यान ध्याता । ययां तिहीं एकरूपता । होय तंव पंडुसुता । कीजे तें गा ॥ ज्ञाने.१८.१०३४ ॥ म्हणौनि तो मुमुक्षु । आत्मज्ञानीं जाला दक्षु । [योगपरो नित्यं] परि पुढां सूनि पक्षु । योगाभ्यासाचा ॥ ज्ञाने.१८.१०३५ ॥ अपानरंध्रद्वया- । माझारीं धनंजया । पार्ष्णीं पिडूनियां । कांवरुमूळ ॥ ज्ञाने.१८.१०३६ ॥ आकुंचूनि अध । देऊनि तिन्ही बंध । करूनि एकवद । वायुभेदा ॥ ज्ञाने.१८.१०३७ ॥ कुंडलिनी जागऊनि । मध्यमा विकाशूनि । आधारादि भेदूनि । अग्निवरी ॥ ज्ञाने.१८.१०३८ ॥ सहस्रदळांचा मेघ । पीयूषें वर्षोनि चांग । तो मूळवरी वोघ । आणूनियां ॥ ज्ञाने.१८.१०३९ ॥ नाचतया पुण्यगिरी । चिद्भैरवाच्या खापरीं । मनपवनाची खीच पुरी । वाढूनियां ॥ ज्ञाने.१८.१०४० ॥ जालिया योगाचा गाढा । मेळावा सूनि हा पुढां । ध्यान मागिलीकडां । स्वयंभ केलें ॥ ज्ञाने.१८.१०४१ ॥ [वैराग्यमिति पञ्चदशाध्यायोक्तमसङ्गशस्त्रमाह] आणि ध्यान योग दोनी । इयें आत्मतत्त्वज्ञानीं । पैठीं होआवया निर्विघ्नीं । आधींचि तेणें ॥ ज्ञाने.१८.१०४२ ॥ वीतरागतेसारिखा । जोडूनि ठेविला सखा । तो आघवियाचि भूमिकां- । सवें चाले ॥ ज्ञाने.१८.१०४३ ॥ पहावें दिसे तंववरी । दिठीतें न संडी दीप जरी । तरी कें अवसरी । देखावया ॥ ज्ञाने.१८.१०४४ ॥ तैसें मोक्षीं प्रवर्तलिया । वृत्ती ब्रह्मीं जाय लया । तंव वैराग्य आथी तया । भंग कैंचा ॥ ज्ञाने.१८.१०४५ ॥ म्हणौनि सवैराग्य । ज्ञानाभ्यास तो सभाग्य । करूनि जाला योग्य । आत्मलाभा ॥ ज्ञाने.१८.१०४६ ॥ ऐसी वैराग्याची आंगीं । बाणूनियां वज्रांगी । राजयोगतुरंगीं । आरूढला ॥ ज्ञाने.१८.१०४७ ॥ वरी आड पडिलें दिठी । सानें थोर निवटी । तें बळी विवेकमुष्टीं । ध्यानाचे खांडें ॥ ज्ञाने.१८.१०४८ ॥ ऐसेनि संसाररणाआंत । आंधारीं सूर्य तैसा असे जात । मोक्ष विजयश्रिये वरैत । होआवयालागीं ॥ ज्ञाने.१८.१०४९ ॥ [षोडशाध्यायोक्तमज्ञानवर्गं दर्शयति]</p>
<p>अहङ्कारं बलं दर्पं कामं क्रोधं परिग्रहम् । विमुच्य निर्ममः शान्तो ब्रह्मभूयाय कल्पते ॥ भ.गी.१८.५३ ॥</p>
<p>[अहङ्कारं] तेथ आडवावया आले । दोषवैरी जे धोपटिले । तयांमाजी पहिले । देहाहंकार ॥ ज्ञाने.१८.१०५० ॥ जो न मोकली मारूनि । जीवों नेदी उपजवोनी । विचंबवी खोडां घालूनी । हाडांचिया ॥ ज्ञाने.१८.१०५१ ॥ तयाचा देहदुर्ग हा थारा । मोडोनि घेतला तो वीरा । [बलं] आणि बळ हा दुसरा । मारिला वैरी ॥ ज्ञाने.१८.१०५२ ॥ जो विषयांचेनि नांवें । चौगुणेंही वरी थांवे । जेणें मृतावस्था धांवे । सर्वत्र जगा ॥ ज्ञाने.१८.१०५३ ॥ तो विषयविषाचा ठावो । आघविया दोषांचा रावो । परी ध्यानखड्गाचा घावो । साहेल कैंचा ॥ ज्ञाने.१८.१०५४ ॥ [दर्पं] आणि प्रिय विषयप्राप्ती । करी जया सुखाची व्यक्ती । तेचि घालूनि बुंथी । आंगीं जो वाजे ॥ ज्ञाने.१८.१०५५ ॥ जो सन्मार्गा भुलवी । मग अधर्माच्या आडवीं । सूनि वाघां सांपडवी । नरकादिकां ॥ ज्ञाने.१८.१०५६ ॥ तो विश्वासें मारितां रिपु । निवटूनि घातला दर्पु । [कामं] आणि जयाचा अहा कंपु । तापसांसी ॥ ज्ञाने.१८.१०५७ ॥ क्रोधाऐसा महादोख । जयाचा देख परिपाक । भरिजे तंव अधिक । रिता होय जो ॥ ज्ञाने.१८.१०५८ ॥ तो काम कोणेच ठायीं । नसे ऐसें केलें पाहीं । [क्रोधं] की तेंचि क्रोधाही । सहजें आलें ॥ ज्ञाने.१८.१०५९ ॥ मुळाचें तोडणें जैसें । होय कां शाखोद्देशें । काम नाशलेनि नाशे । तैसा क्रोध ॥ ज्ञाने.१८.१०६० ॥ म्हणौनि काम वैरी । जाला जेथ ठाणोरी । तेथ सरली वारी । क्रोधाचीही ॥ ज्ञाने.१८.१०६१ ॥ [परिग्रहं] आणि समर्थ आपुला खोडा । शिसें वाहवी जैसा होडा । तैसा भुंजौनि जो गाढा । परिग्रहो ॥ ज्ञाने.१८.१०६२ ॥ जो माथांचि पालाणवी । अंगा अवगुण घालवी । जीवें दांडी घेववी । ममत्वाची ॥ ज्ञाने.१८.१०६३ ॥ शिष्यशास्त्रादिविलासें । मठादि मुद्रेचेनि मिसें । घातले आहाती फांसे । निःसंगा जेणें ॥ ज्ञाने.१८.१०६४ ॥ घरीं कुटुंबपणें सरे । तरी वनीं वन्य होऊनि अवतरे । नागवीयाही शरीरें । लागला आहे ॥ ज्ञाने.१८.१०६५ ॥ [विमुच्य] ऐसा दुर्जय जो परिग्रहो । तयाचा फेडूनि ठावो । भवविजयाचा उत्साहो । भोगीतसे जो ॥ ज्ञाने.१८.१०६६ ॥ [त्रयोदशाध्यायोक्तान्यमानित्वादिलक्षणानि दर्शयति] [निर्ममः] तेथ अमानित्वादि आघवे । ज्ञानगुणाचे जे मेळावे । ते कैवल्यदेशींचे आघवे । राव जैसे आले ॥ ज्ञाने.१८.१०६७ ॥ तेव्हां सम्यक्-ज्ञानाचिया । राणिवा उगाणूनि तया । परिवार होऊनियां । राहत आंगें ॥ ज्ञाने.१८.१०६८ ॥ प्रवृत्तीचिये राजबिदीं । अवस्थाभेदप्रमदीं । कीजत आहे प्रतिपदीं । सुखाचें लोण ॥ ज्ञाने.१८.१०६९ ॥ पुढां बोधाचिये कांबीवरी । विवेक दृश्याची मांदी सारी । योगभूमिका आरती करी । येती जैसिया ॥ ज्ञाने.१८.१०७० ॥ तेथ ऋद्धिसिद्धींचीं अनेगें । वृंदें मिळती प्रसंगें । तिये पुष्पवर्षीं आंगें । नाहातसे तो ॥ ज्ञाने.१८.१०७१ ॥ ऐसेनि ब्रह्मैक्यासारिखें । स्वराज्य येतां जवळिकें । झळंबित आहे हरिखें । तिन्ही लोक ॥ ज्ञाने.१८.१०७२ ॥ तेव्हां वैरिया कां मैत्रिया । तयासि माझें म्हणावया । समानता धनंजया । उरेचिही ना ॥ ज्ञाने.१८.१०७३ ॥ हें ना भलतेणें व्याजें । तो जयातें म्हणे माझें । तें नोडवेचि कां दुजें । अद्वितीय जाला ॥ ज्ञाने.१८.१०७४ ॥ पैं आपुलिया एकी सत्ता । सर्वही कवळूनियां पंडुसुता । कंहीं न लगती ममता । धाडिली तेणें ॥ ज्ञाने.१८.१०७५ ॥ [शान्तः] ऐसा जिंतिलिया रिपुवर्ग । अपमानिलिया हें जग । अपैसा योगतुरंग । स्थिर जाला ॥ ज्ञाने.१८.१०७६ ॥ वैराग्याचें गाढलें । अंगत्राण होतें भलें । तेंही नावेक ढिलें । तेव्हां करी ॥ ज्ञाने.१८.१०७७ ॥ आणि निवटी ध्यानाचें खांडें । तें दुजें नाहींचि पुढें । म्हणून हात आसुडे । वृत्तीचाही ॥ ज्ञाने.१८.१०७८ ॥ जैसें रसौषध खरें । आपुलें काज करूनि पुरें । आपणही नुरे । तैसें होतसे ॥ ज्ञाने.१८.१०७९ ॥ देखोनि ठाकिताठावो । धांवता थिरावे पावो । तैसा ब्रह्मसामीप्यें थावो । अभ्यास सांडी ॥ ज्ञाने.१८.१०८० ॥ घडतां महोदधीसी । गंगा वेग सांडी जैसी । कां कामिनी कांतापासीं । स्थिर होय ॥ ज्ञाने.१८.१०८१ ॥ ना ना फळतिये वेळे । केळीची वाढी मांटुळे । कां गांवापुढें वळे । मार्ग जैसा ॥ ज्ञाने.१८.१०८२ ॥ तैसा आत्मसाक्षात्कार । होईल देखोनि गोचर । ऐसा साधनहतियेर । हळूचि ठेवी ॥ ज्ञाने.१८.१०८३ ॥ म्हणौनि ब्रह्मेंसीं तया । ऐक्याचा समो धनंजया । होतसे तैं उपाया । वोहट पडे ॥ ज्ञाने.१८.१०८४ ॥ मग वैराग्याची गोंधळुक । जे ज्ञानाभ्यासाचें वार्धक्य । योगफळाचाही परिपाक । दशा जे कां ॥ ज्ञाने.१८.१०८५ ॥ ते शांति पैं गा सुभगा । संपूर्ण ये तयाचिया आंगा । [ब्रह्मभूयाय कल्पते] तैं ब्रह्म होआवयाजोगा । होय तो पुरुष ॥ ज्ञाने.१८.१०८६ ॥ पुनवेहुनि चतुर्दशी । जेतुलें उणेपण शशी । कां सोळेया ऊनि जैसी । पंधरावी वानी ॥ ज्ञाने.१८.१०८७ ॥ सागरींही पाणी वेगें । संचरे तें रूप गंगे । येर निश्चळ जें उगें । तें समुद्र जैसा ॥ ज्ञाने.१८.१०८८ ॥ ब्रह्मा आणि ब्रह्महोतिये । योग्यते तैसा पाड आहे । तेंचि शांतीचेनि लाहे । हातें तो गा ॥ ज्ञाने.१८.१०८९ ॥ पैं तेंचि होणेनवीण । प्रतीती आलें जें ब्रह्मपण । ते ब्रह्म होती जाण । योग्यता येथ ॥ ज्ञाने.१८.१०९० ॥ [पञ्चदशोक्त-पुुरुषोत्तमयोगमाह] -</p>
<p>ब्रह्मभूतः प्रसन्नात्मा न शोचति न काङ्क्षति । समः सर्वेषु भूतेषु मद्भक्तिं लभते पराम् ॥ भ.गी.१८.५४ ॥</p>
<p>[ब्रह्मभूतः प्रसन्नात्मा] ते ब्रह्मभावयोग्यता । पुरुष तो मग पंडुसुता । आत्मबोध प्रसन्नता- । पदीं बैसे ॥ ज्ञाने.१८.१०९१ ॥ जेणें निपजे रससोय । तो तापही जैं जाय । तैं ते कां होये । प्रसन्न जैसी ॥ ज्ञाने.१८.१०९२ ॥ ना ना भरतिया लगबगा । शरत्काळीं सांडिजे गंगा । कां गीत राहतां उपांगा । वोहट पडे ॥ ज्ञाने.१८.१०९३ ॥ तैसा आत्मबोधीं उद्यम । करितां होय जो श्रम । तोही जेथें शम । होऊनि जाय ॥ ज्ञाने.१८.१०९४ ॥ आत्मबोधप्रशस्ती । हे तिये दशेची ख्याती । ते भोगीतसे महामती । योग्य तो गा ॥ ज्ञाने.१८.१०९५ ॥ [न शोचति न काङ्क्षति] तेव्हां आत्मत्वें शोचावें । कांहीं पावावया कामावें । हें सरलें समभावें । भरितें तया ॥ ज्ञाने.१८.१०९६ ॥ [समः सर्वेषु भूतेषु] उदया येतां गभस्ती । नाना नक्षत्रव्यक्ती । हारवीजती दीप्ती । आंगिका जेवीं ॥ ज्ञाने.१८.१०९७ ॥ तेवीं उठतिया आत्मप्रथा । हे भूतभेदव्यवस्था । मोडीत मोडीत पार्था । वास पाहे तो ॥ ज्ञाने.१८.१०९८ ॥ पाटियेवरील अक्षरें । जैसीं पुसतां येती करें । तैसीं हारपती भेदांतरें । तयाचिये दृष्टी ॥ ज्ञाने.१८.१०९९ ॥ तैसेनि अन्यथाज्ञानें । जियें घेपती जागरस्वप्नें । तियें दोन्ही केली लीनें । अव्यक्तामाजी ॥ ज्ञाने.१८.११०० ॥ मग तेंही अव्यक्त । बोध वाढतां झिजत । पुरलां बोधीं समस्त । बुडोनि जाय ॥ ज्ञाने.१८.११०१ ॥ जैसी भोजनाच्या व्यापारीं । क्षुधा जिरत जाय अवधारीं । मग तृप्तीच्या अवसरीं । नाहींच होय ॥ ज्ञाने.१८.११०२ ॥ ना ना चालीचिया वाढी । वाट होत जाय थोडी । मग पातलाठायीं बुडी । देऊनि निमे ॥ ज्ञाने.१८.११०३ ॥ कां जागृती जंव उद्दीपे । तंव तंव निद्रा हारपे । मग जागीनलिया स्वरूपें । नाहींच होय ॥ ज्ञाने.१८.११०४ ॥ हें ना आपुलें पूर्णत्व भेटे । जेथ चंद्रासी वाढी खुंटे । तेथ शुक्लपक्ष आटे । निःशेष जैसा ॥ ज्ञाने.१८.११०५ ॥ तैसा बोध्यजात गिळित । बोधबोधें ये मजआंत । मिसळला तेथ साद्यंत । अबोध गेला ॥ ज्ञाने.१८.११०६ ॥ [मद्भक्तिं] तेव्हां कल्पांताचिये वेळे । नदी-सिंधूंचें पेंडवळें । मोडुनि भरिलें जळें । आब्रह्म जैसें ॥ ज्ञाने.१८.११०७ ॥ ना ना गेलिया घट मठ । आकाश ठाके एकवट । कां जळोनि काष्ठें काष्ठ । वह्नीचि होय ॥ ज्ञाने.१८.११०८ ॥ ना तरि लेणियाचे ठसे । आटोनि गेलिया मुसे । नामरूपभेदें जैसें । सांडिजे सोनें ॥ ज्ञाने.१८.११०९ ॥ हेंही असो चेइलया । हें स्वप्न नाहीं जालया । मग आपणचि आपणयां । उरिजे जैसें ॥ ज्ञाने.१८.१११० ॥ [लभते परां] तैसा मी एकवांचूनि कांहीं । तया तयाहीसकट नाहीं । हे चौथी भक्ति पाहीं । माझी तो लाहे ॥ ज्ञाने.१८.११११ ॥ येर आर्त जिज्ञासु अर्थार्थी । हे भजती जिये पंथीं । ते तिन्ही पावोनि चौथी । म्हणिपत आहे ॥ ज्ञाने.१८.१११२ ॥ येऱ्हवीं तिजी ना चौथी । हे पहिली ना सरती । पैं माझिये सहजस्थिती । भक्ति नाम ॥ ज्ञाने.१८.१११३ ॥ जे नेणणें माझें प्रकाशूनि । अन्यथात्वें मातें दाऊनि । सर्वही सर्वीं भजौनि । बुझावीतसे ॥ ज्ञाने.१८.१११४ ॥ जो जेथ जैसें पाहों बसे । तया तेथ तैसेंचि असे । हें उजियेडें कां दिसे । अखंडें जेणें ॥ ज्ञाने.१८.१११५ ॥ स्वप्नाचें दिसणें न दिसणें । जैसें आपलेनि असलेपणें । विश्वाचें आहे नाहीं जेणें । प्रकाशें तैसें ॥ ज्ञाने.१८.१११६ ॥ ऐसा हा सहज माझा । प्रकाश जो कपिध्वजा । तो भक्ति या वोजा । बोलिजे गा ॥ ज्ञाने.१८.१११७ ॥ ह्मणोनि आर्ताच्या ठायीं । हे आर्ति होऊनि पाहीं । अपेक्षणीय जें कांहीं । तें मीचि केला ॥ ज्ञाने.१८.१११८ ॥ जिज्ञासुपुढां वीरेशा । हेचि होऊनि जिज्ञासा । मी कां जिज्ञास्यु ऐसा । दाखविला ॥ ज्ञाने.१८.१११९ ॥ हेचि होऊनि अर्थना । मीचि माझ्या अर्थीं अर्जुना । करूनि अर्थाभिधाना । आणी मातें ॥ ज्ञाने.१८.११२० ॥ एवं घेऊनि अज्ञानातें । माझी भक्ति जे हे वर्ते । ते दावी मज द्रष्टयातें । दृश्य करूनि ॥ ज्ञाने.१८.११२१ ॥ येथें मुखचि दिसे मुखें । या बोला कांहीं न चुके । परी दुजेपण हें लटिकें । आरिसा करी ॥ ज्ञाने.१८.११२२ ॥ दिठी चंद्रचि घे साचें । परि येतुलें हें तिमिराचें । जे एकचि असे तयाचे । दोनी दावी ॥ ज्ञाने.१८.११२३ ॥ तैसा सर्वत्र मीचि मियां । घेपतसें धनंजया । परि दृश्यत्व हें वायां । अज्ञानवशें ॥ ज्ञाने.१८.११२४ ॥ तें अज्ञान आतां फिटलें । माझें द्रष्टृत्व मज भेटलें । निजबिंबीं एकवटलें । प्रतिबिंब जैसें ॥ ज्ञाने.१८.११२५ ॥ पैं जेव्हांही असे किडाळ । तेव्हांही सोनेंचि अढळ । परि तें कीड गेलिया केवळ । उरे जैसें ॥ ज्ञाने.१८.११२६ ॥ हां गा पूर्णमे आधीं कायी । चंद्र सावयव नाहीं । परि तिये दिवसीं भेटे पाहीं । पूर्णता तया ॥ ज्ञाने.१८.११२७ ॥ तैसा मीचि अज्ञानद्वारें । दिसें परि हस्तांतरें । मग द्रष्टृत्वीं तें सरे । मियांचि मी लाभें ॥ ज्ञाने.१८.११२८ ॥ म्हणौनि दृश्यपथा । अतीत माझा पार्था । भक्तियोग चवथा । म्हणितला गा ॥ ज्ञाने.१८.११२९ ॥ [द्वादशोक्त-भक्तियोगमाह द्वाभ्याम्] -</p>
<p>भक्त्या मामभिजानाति यावान्यश्चास्मि तत्त्वतः । ततो मां तत्त्वतो ज्ञात्वा विशते तदनन्तरम् ॥ भ.गी.१८.५५ ॥</p>
<p>[भक्त्या] इया ज्ञान भक्ती सहज । भक्त एकवटला मज । तो मीचि केवळ हें तुज । श्रुतही आहे ॥ ज्ञाने.१८.११३० ॥ जे उभऊनियां भुजा । ज्ञानिया तो आत्मा माझा । हें बोलिलों कपिध्वजा । सप्तमाध्यायीं ॥ ज्ञाने.१८.११३१ ॥ ते हे कल्पादि भक्ति मियां । श्रीभागवतमिषें ब्रह्मया । उत्तम म्हणोनि धनंजया । उपदेशिली ॥ ज्ञाने.१८.११३२ ॥ ज्ञानी इयेतें स्वसंविति । शैव म्हणती शक्ति । आम्ही परम भक्ति । आपली म्हणों ॥ ज्ञाने.१८.११३३ ॥ [मामभिजानाति] हे मज मिळतिये वेळे । तयां कर्मयोगियां फळे । मग समस्तही निखिळें । मियांचि भरे ॥ ज्ञाने.१८.११३४ ॥ तेथ वैराग्य विवेकेंसीं । आटे बंध मोक्षेंसीं । वृत्ती तये अवृत्तीसीं । बुडोनि जाय ॥ ज्ञाने.१८.११३५ ॥ घेऊनि ऐलपणातें । परत्व हारपे जेथें । गिळूनि चाऱ्ही भूतें । आकाश जैसें ॥ ज्ञाने.१८.११३६ ॥ तयापरि थडथांद । साध्यसाधनातीत शुद्ध । तें मी होऊनि ऐकवद । भोगितो मातें ॥ ज्ञाने.१८.११३७ ॥ घडोनि सिंधूचिया आंगा । सिंधूवरी तळपे गंगा । तैसा पाड तया भोगा । अवधारिजो ॥ ज्ञाने.१८.११३८ ॥ कां आरिसयासि आरिसा । उटूनि दाविलिया जैसा । देखणा अतिशय तैसा । भोगणा तिये ॥ ज्ञाने.१८.११३९ ॥ हें असो दर्पण नेलिया । तो मुखबोधही गेलिया । देखलेपण एकलेयां । आस्वादिजे जेवीं ॥ ज्ञाने.१८.११४० ॥ चेइलया स्वप्न नाशे । आपलें ऐक्यचि दिसे । तें दुजेनवीण जैसें । भोगिजे कां ॥ ज्ञाने.१८.११४१ ॥ तेंचि जालिया भोग तयाचा । न घडे हा भाव जयांचा । तिहीं बोलें केविं बोलाचा । उच्चार कीजे ॥ ज्ञाने.१८.११४२ ॥ [यावान्] [सर्वव्यापी] तयांच्या नेणों गावीं । रवी प्रकाशी हन दिवीं । की व्योमालागीं मांडवी । उभिली तिहीं ॥ ज्ञाने.१८.११४३ ॥ हां गा राजन्यत्व नव्हतां आंगीं । रावो रायपण काय भोगी । कां आंधार हन आलिंगी । दिनकरातें ॥ ज्ञाने.१८.११४४ ॥ आणि आकाश जें नव्हे । तया आकाश काय जाणवे । रत्नाच्या रूपीं मिरवे । गुंजांचें लेणें ॥ ज्ञाने.१८.११४५ ॥ म्हणौनि मी होणें नाहीं । तया मीचि आहें केंही । मग भजेल हें कायी । बोलों कीर ॥ ज्ञाने.१८.११४६ ॥ यालागीं तो कर्मयोगी । मी जालाचि मातें भोगी । तारुण्य कां तरुणांगीं । जियापरी ॥ ज्ञाने.१८.११४७ ॥ तरंग सर्वांगीं तोय चुंबी । प्रभा सर्वत्र विलसे बिंबीं । नाना अवकाश नभीं । लुंठत जैसा ॥ ज्ञाने.१८.११४८ ॥ तैसा रूप होऊनि माझें । मातें क्रियावीण तो भजे । अलंकार कां सहजें । सोनयातें जेवीं ॥ ज्ञाने.१८.११४९ ॥ कां चंदनाची द्रुती तैसी । चंदनीं भजे अपैसी । कां अकृत्रिम शशीं । चंद्रिका ते ॥ ज्ञाने.१८.११५० ॥ तैसी क्रिया कीर न साहे । तऱ्हीं अद्वैतीं भक्ति आहे । हें अनुभवाचिजोगेें नव्हे । बोलाऐसें ॥ ज्ञाने.१८.११५१ ॥ तेव्हां पूर्वसंस्कारछंदें । जें कांहीं तो अनुवादे । तेणें आळविलेनि वोदें । बोलता मीचि ॥ ज्ञाने.१८.११५२ ॥ बोलता बोलताचि भेटे । तेथें बोलेल हे न घटे । तें मान तंव गोमटें । स्तवन माझे ॥ ज्ञाने.१८.११५३ ॥ म्हणोनि तया बोलतां । बोली बोलता मी भेटतां । मौन होय तेणें तत्त्वता । स्तवितो मातें ॥ ज्ञाने.१८.११५४ ॥ तैसेंचि बुद्धी कां दिठी । जें तो देखों जाय किरीटी । तें देखणें दृश्य लोटी । देखतेंचि दावी ॥ ज्ञाने.१८.११५५ ॥ आरिसया आधीं जैसें । देखतेंचि मुख दिसे । तयाचें देखणें तैसें । मेळवी द्रष्टें ॥ ज्ञाने.१८.११५६ ॥ दृश्य जाउनियां द्रष्टें । द्रष्टयासीचि जैं भेटे । तैं एकलेपणें न घटे । द्रष्टेपणही ॥ ज्ञाने.१८.११५७ ॥ तेथ स्वप्नींचिया प्रिया । चेवोनि झोंबों गेलिया । ठायिजे दोन्ही न होनियां । आपणचि जैसें ॥ ज्ञाने.१८.११५८ ॥ कां दोहीं काष्ठांचिये घुष्टी- । माजी वह्नी येक उठी । तो दोन्ही हे भाष आटी । आपणचि होय ॥ ज्ञाने.१८.११५९ ॥ ना ना प्रतिबिंब हातीं । घेऊं गेलिया गभस्ती । बिंबताही असती । जाय जैसी ॥ ज्ञाने.१८.११६० ॥ तैसा मी होऊनि देखतें । तो घेऊं जाय दृश्यातें । तेथ दृश्य ने थितें । द्रष्टृत्वेंसीं ॥ ज्ञाने.१८.११६१ ॥ रवि आंधार प्रकाशिता । नुरेचि जेविं प्रकाशता । तेविं दृश्यीं नाहीं द्रष्ट्रता । मी जालिया ॥ ज्ञाने.१८.११६२ ॥ मग देखिजे ना न देखिजे । ऐसी जे दशा निपजे । तें तें दर्शन माझें । साचोकारें ॥ ज्ञाने.१८.११६३ ॥ तें भलतयाही किरीटी । पदार्थाचिया भेटी । द्रष्टृदृश्यातीता दृष्टी । भोगितो सदा ॥ ज्ञाने.१८.११६४ ॥ [यश्चास्मि] [चिदानन्दघनः] आणि आकाश हें आकाशें । दाटलें न ढळे जैसें । मियां आत्मेन आपणपें तैसें । जालें तया ॥ ज्ञाने.१८.११६५ ॥ कल्पांतीं उदक उदकें । रुंधिलिया वाहों ठाके । तैसा आत्मेनि मियां येकें । कोंदला तो ॥ ज्ञाने.१८.११६६ ॥ पावो आपणयां वोळघे । केविं वह्नि आपणपयां लागे । आपणपां पाणी रिघे । स्नाना कैसें ॥ ज्ञाने.१८.११६७ ॥ म्हणोनि सर्व मी जालेपणें । ठेलें तया येणें जाणें । तेंचि गा यात्रा करणें । अद्वया मज ॥ ज्ञाने.१८.११६८ ॥ पैं जळावरील तरंग । जरी धांविन्नला सवेग । तरी नाहीं भूमिभाग । क्रमिला तेणें ॥ ज्ञाने.१८.११६९ ॥ जें सांडावें कां मांडावें । जें चालणेें जेणें चालावें । तें तोयचि येक आघवें । म्हणोनियां ॥ ज्ञाने.१८.११७० ॥ गेलियाही भलतेउता । उदकपणें पंडुसुता । तरंगाची एकात्मता । न मोडेचि जेवीं ॥ ज्ञाने.१८.११७१ ॥ तैसा मीपणें हा लोटला । तो आघवेयाचि मज आला । या यात्रा होय भला । कापडी माझा ॥ ज्ञाने.१८.११७२ ॥ [ततो मां] आणि शरीर स्वभाववशें । कांहीं येक करूं जरी बैसे । तरि मीचि तो तेणें मिषें । भेटें तया ॥ ज्ञाने.१८.११७३ ॥ तेथ कर्म आणि कर्ता । हें जाऊनि पंडुसुता । मियां आत्मेनि मज पाहतां । मीचि होय ॥ ज्ञाने.१८.११७४ ॥ पैं दर्पणातें दर्पणें । पाहिलिया होय न पाहाणें । सोनें झांकिलिया सुवर्णें । न झांके जेवीं ॥ ज्ञाने.१८.११७५ ॥ दीपातें दीपें प्रकाशिजे । तें न प्रकाशणेंचि निपजे । तैसें कर्म मियां कीजे । तें करणें कैंचें ॥ ज्ञाने.१८.११७६ ॥ कर्मही करीतचि आहे । जैं करावें हें भाष जाये । तैं न करणेंचि होये । तयाचें केलें ॥ ज्ञाने.१८.११७७ ॥ क्रियाजात मी जालेपणें । घडे कांहींचि न करणें । तयाचि नांव पूजणें । खुणेचें माझें ॥ ज्ञाने.१८.११७८ ॥ म्हणौनि करितयाही वोजा । तें न करणें हेंचि कपिध्वजा । निपजे तिया महापूजा । पूजी तो मातें ॥ ज्ञाने.१८.११७९ ॥ एवं तो बोले तें स्तवन । तो देखे तें दर्शन । अद्वया मज गमन । तो चाले तेंचि ॥ ज्ञाने.१८.११८० ॥ तो करी तेतुली पूजा । तो कल्पी तो जप माझा । तो निजे तेचि कपिध्वजा । समाधि माझी ॥ ज्ञाने.१८.११८१ ॥ जैसें कनकेंसीं कांकणें । असिजे अनन्यपणें । तो भक्तियोगें येणें । मजसीं तैसा ॥ ज्ञाने.१८.११८२ ॥ उदकी कल्लोळ । कापुरीं परिमळ । रत्नीं उजाळ । अनन्य जैसा ॥ ज्ञाने.१८.११८३ ॥ किंबहुना तंतूसीं पट । कां मृत्तिकेसीं घट । तैसा तो येकवट । मजसीं माझा ॥ ज्ञाने.१८.११८४ ॥ इया अनन्यसिद्धा भक्ती । या आघवाचि दृश्यजातीं । मज आपणपेंया सुमती । द्रष्टयातें जाणे ॥ ज्ञाने.१८.११८५ ॥ तिन्ही अवस्थांचेनि द्वारें । उपाध्युपहिताकारें । भावाभावरूप स्फुरे । दृश्य जें हें ॥ ज्ञाने.१८.११८६ ॥ तें हें आघवेंचि मी द्रष्टा । ऐसिया बोधाचा माजिवटां । अनुभवाचा सुभटा । धेंडा तो नाचे ॥ ज्ञाने.१८.११८७ ॥ [तत्त्वतः] रज्जु जालिया गोचर । आभासतां तो व्याळाकार । रज्जूच ऐसा निर्धार । होय जेवीं ॥ ज्ञाने.१८.११८८ ॥ भांगारापरतें कांहीं । लेणें गुंजहीभरी नाहीं । हें आटुनियां ठायीं । कीजे जैसें ॥ ज्ञाने.१८.११८९ ॥ उदका येकापरतें । तरंग नाहींचि हें निरुतें । जाणोनि तया आकारातें । न घेपे जेवीं ॥ ज्ञाने.१८.११९० ॥ ना तरी स्वप्नविकारां समस्तां । चेउनियां उमाणें घेतां । तो आपणया परौता । न दिसे जैसा ॥ ज्ञाने.१८.११९१ ॥ तैसें जें कांहीं आथि नाथी । तेणें होय ज्ञेयस्फूर्ती । तें ज्ञाताचि मी हे प्रतीती । होऊनि भोगी ॥ ज्ञाने.१८.११९२ ॥ [ज्ञात्वा] जाणे अज मी अजर । अक्षय मी अक्षर । अपूर्व मी अपार । आनंद मी ॥ ज्ञाने.१८.११९३ ॥ अचळ मी अच्युत । अनंत मी अद्वैत । आद्य मी अव्यक्त । व्यक्तही मी ॥ ज्ञाने.१८.११९४ ॥ ईश्य मी ईश्वर । अनादि मी अमर । अभय मी आधार । आधेय मी ॥ ज्ञाने.१८.११९५ ॥ स्वामी मी सदोदित । सहज मी सतत । सर्व मी सर्वगत । सर्वातीत मी ॥ ज्ञाने.१८.११९६ ॥ नवा मी पुराणु । शून्य मी संपूर्णु । अस्थूल अनणु । जें कांहीं तें मी ॥ ज्ञाने.१८.११९७ ॥ अक्रिय मी एक । असंग मी अशोक । व्याप्त मी व्यापक । पुरुषोत्तम मी ॥ ज्ञाने.१८.११९८ ॥ अशब्द मी अश्रोत्र । अरूप मी अगोत्र । सम मी स्वतंत्र । ब्रह्म मी पर ॥ ज्ञाने.१८.११९९ ॥ ऐसें आत्मत्वे मज एकातें । इया अद्वयभक्ती जाणोनि निरुतें । आणि याही बोधा जाणतें । तेंही मीचि जाणें ॥ ज्ञाने.१८.१२०० ॥ पैं चेइलेयानंतरें । आपुलें एकपण उरे । तेंही तयावरी स्फुरे । तयासींचि जैसें ॥ ज्ञाने.१८.१२०१ ॥ कां प्रकाशतां अर्क । तोचि होय प्रकाशक । तयाही अभेदा द्योतक । तोचि जैसा ॥ ज्ञाने.१८.१२०२ ॥ तैसा वेद्यांच्या विलयीं । केवळ वेदक उरे पाहीं । तेणें जाणवे तयातेंही । हेंही जो जाणे ॥ ज्ञाने.१८.१२०३ ॥ तया अद्वयपणा आपुलिया । जाणती ज्ञप्ती जे धनंजया । ते ईश्वरचि मी हे तया । बोधासि ये ॥ ज्ञाने.१८.१२०४ ॥ [विशते तदनन्तरं] मग द्वैताद्वैतातीत । मीचि आत्मा एक निभ्रांत । हें जाणोनि जाणणें जेथ । अनुभवीं रिघे ॥ ज्ञाने.१८.१२०५ ॥ तेथ चेइलया येकपण । दिसे जें आपुलया आपण । तेंही जातां नेणों कोण । होइजे जेवीं ॥ ज्ञाने.१८.१२०६ ॥ कां डोळां देखतिये क्षणीं । स्वरूपपण सुवर्णीं । नाटितां होय आटणी । अळंकाराचीही ॥ ज्ञाने.१८.१२०७ ॥ ना ना लवण तोय होये । मग क्षारता तोयत्वें राहे । तेही जिरतां जेविं जाये । जालेपण तें ॥ ज्ञाने.१८.१२०८ ॥ तैसा मी तो हें जें असे । तें स्वानंदानुभवसमरसें । कालवूनियां प्रवेशे । मजचिमाजी ॥ ज्ञाने.१८.१२०९ ॥ [तत्त्वतः] आणि तो हे भाष जेथ जाये । तेथें मी हें कोण्हासी आहे । ऐसा मी ना तो तिये सामाये । माझ्याचि रूपीं ॥ ज्ञाने.१८.१२१० ॥ जेव्हां कापुर जळों सरे । तयाचि नाम अग्नि पुरे । मग उभयातीत उरे । आकाश जेवीं ॥ ज्ञाने.१८.१२११ ॥ कां धाडिलिया एका एक । वाढे तो शून्य विशेख । तैसा आहेनाहींचा शेख । मीचि मग आथी ॥ ज्ञाने.१८.१२१२ ॥ तेथ ब्रह्म आत्मा ईश । यया बोला मोडे सौरस । न बोलणें याही पैस । नाहीं तेथ ॥ ज्ञाने.१८.१२१३ ॥ न बोलणेंही न बोलोनी । तें बोलिजे तोंड भरूनी । जाणीव नेणिव नेणोनी । जाणिजे तें ॥ ज्ञाने.१८.१२१४ ॥ तेथ बुझिजे बोध बोधें । आनंद घेपे आनंदें । सुखवरी नुसधें । सुखचि भोगिजे ॥ ज्ञाने.१८.१२१५ ॥ तेथ लाभ जोडला लाभा । प्रभा आलिंगिली प्रभा । विस्मय बुडाला उभा । विस्मयामाजी ॥ ज्ञाने.१८.१२१६ ॥ शम तेथ शमावला । विश्राम विश्रांती आला । अनुभव वेडावला । अनुभूतिपणें ॥ ज्ञाने.१८.१२१७ ॥ [अयमभिप्रायः] किंबहुना ऐसें निखळ । मीपणा जोडे तया फळ । सेवूनि वेली वेल्हाळ । कर्मयोगाची ते ॥ ज्ञाने.१८.१२१८ ॥ पैं कर्मयोगिया किरीटी । चक्रवर्तीच्या मुकुटीं । मी चिद्रत्न तें साटोवाटीं । होय तो माझा ॥ ज्ञाने.१८.१२१९ ॥ की कर्मयोग-प्रासादाचा । कळस जो हा मोक्षाचा । तया वरील अवकाशाचा । उवावो जाला तो ॥ ज्ञाने.१८.१२२० ॥ ना ना संसार आडवी । कर्मयोग वाट बरवी । जोडली ते मदैक्यगांवीं । पैठी जालीसे ॥ ज्ञाने.१८.१२२१ ॥ हें असो कर्मयोगवोघे । तेणें भक्तिचिद्गंगें । मी स्वानंदोदधि वेगें । ठाकिला की गा ॥ ज्ञाने.१८.१२२२ ॥ हा ठायवरी सुवर्मा । कर्मयोगीं आहे महिमा । म्हणौनि वेळोवेळां तुम्हां । सांगतों आम्ही ॥ ज्ञाने.१८.१२२३ ॥ [चूर्णिका] पैं देशें काळें पदार्थें । साधूनि घेइजे मातें । तैसा नव्हें मी आयतें । सर्वांचें सर्वही ॥ ज्ञाने.१८.१२२४ ॥ म्हणौनि माझ्या ठायीं । जाचावें नलगे कांहीं । मी लाभें इये उपायीं । साचाच गा ॥ ज्ञाने.१८.१२२५ ॥ एक शिष्य एक गुरु । हा रूढला साच व्यवहारू । तो मत्प्राप्तिप्रकारू । जाणावया ॥ ज्ञाने.१८.१२२६ ॥ अगा वसुधेच्या पोटीं । निधान सिद्ध किरीटी । वह्नि सिद्ध काष्ठीं । वोहां दूध ॥ ज्ञाने.१८.१२२७ ॥ परि लाभे तें असतें । तया कीजे उपायातें । येर सिद्धचि तैसा तेथें । उपायीं मी ॥ ज्ञाने.१८.१२२८ ॥ हा फळवरी उपावो । कां पां प्रस्तावीतसे देवो । हें पुसतां तरि अभिप्रावो । येथिंचा ऐसा ॥ ज्ञाने.१८.१२२९ ॥ जे गीतार्थाचें चांगावें । मोक्षोपायपर आघवें । आन शास्त्रोपाय नव्हे । प्रमाणसिद्ध ॥ ज्ञाने.१८.१२३० ॥ वारा आभाळचि फेडी । वांचून सूर्यातें न घडी । कां हात बांबुळी धाडी । तोय न करी ॥ ज्ञाने.१८.१२३१ ॥ तैसा आत्मदर्शनीं आडळ । असे अविद्येचा जो मळ । तो शास्त्र नाशी येर निर्मळ । मी प्रकाशें स्वयें ॥ ज्ञाने.१८.१२३२ ॥ म्हणौनि आघवींचि शास्त्रें । अविद्याविनाशाचीं पात्रें । वांचोनि न होती स्वतंत्रें । आत्मबोधीं ॥ ज्ञाने.१८.१२३३ ॥ तया अध्यात्मशास्त्रांसीं । जैं साचपणाची ये पुसी । तैं येइजे जया ठायासी । ते हे गीता ॥ ज्ञाने.१८.१२३४ ॥ भानुभूषिता प्राचिया । सतेजा दिशा आघविया । तैसी शास्त्रेश्वरा गीता या । सनाथें शास्त्रें ॥ ज्ञाने.१८.१२३५ ॥ हें असो येणें शास्त्रेश्वरें । मागां उपाय बहुवे विस्तारें । सांगीतला जैसा करें । घेवों ये आत्मा ॥ ज्ञाने.१८.१२३६ ॥ परि प्रथमश्रवणासवें । अर्जुना विपायें हें फावे । हा भाव सकणवे । धरूनि श्रीहरी ॥ ज्ञाने.१८.१२३७ ॥ तेंचि प्रमेय एकवेळ । शिष्यीं होआवया अढळ । सांगतसे मुकुळ- । मुद्रा आतां ॥ ज्ञाने.१८.१२३८ ॥ आणि प्रसंगें गीता । ठावही हा संपता । म्हणौनि दावी आद्यंता । एकार्थत्व ॥ ज्ञाने.१८.१२३९ ॥ जे ग्रंथाच्या मध्यभागीं । नाना अधिकारप्रसंगीं । निरूपणा अनेगी । सिद्धांतीं केलें ॥ ज्ञाने.१८.१२४० ॥ तरि तेतुलेही सिद्धांत । इये शास्त्रीं प्रस्तुत । हें पूर्वापार नेणत । कोण्ही जैं मानी ॥ ज्ञाने.१८.१२४१ ॥ तैं महासिद्धांताचा आवांका । सिद्धांतकक्षा अनेका । भिडऊनि आरंभ देखा । संपवीत असे ॥ ज्ञाने.१८.१२४२ ॥ एथ अविद्यानाश हें स्थळ । तेणें मोक्षापादन फळ । या दोहीं केवळ । साधन ज्ञान ॥ ज्ञाने.१८.१२४३ ॥ हें इतुलेंचि नानापरी । निरूपिलें ग्रंथविस्तारीं । तें आतां दोहीं अक्षरीं । अनुवादावें ॥ ज्ञाने.१८.१२४४ ॥ म्हणौनि उपेयही हातीं । जालया उपायस्थिती । देव प्रवर्तले तें पुढती । येणेंचि भावें ॥ ज्ञाने.१८.१२४५ ॥</p>
<p>सर्वकर्माण्यपि सदा कुर्वाणो मद्व्यपाश्रयः । मत्प्रसादादवाप्नोति शाश्वतं पदमव्ययम् ॥ भ.गी.१८.५६ ॥</p>
<p>[सर्वकर्माण्यपि] मग म्हणे गा सुभटा । तो कर्मयोगिया निष्ठा । मी होउनी होय पैठा । माझ्या रूपीं ॥ ज्ञाने.१८.१२४६ ॥ स्वकर्मांच्या चोखौळी । मज पूजा करूनि भली । तेणें प्रसादें आकळी । ज्ञाननिष्ठेतें ॥ ज्ञाने.१८.१२४७ ॥ ते ज्ञाननिष्ठा जेथ हातवसे । तेथ भक्ति माझी उल्लासे । तिया मजसीं समरसें । सुखिया होय ॥ ज्ञाने.१८.१२४८ ॥ [मद्व्यपाश्रयः] आणि विश्वप्रकाशितया । आत्मया मज आपुलिया । अनुसरे जो करूनियां । सर्वत्रता हे ॥ ज्ञाने.१८.१२४९ ॥ सांडूनि आपला आडळ । लवण आश्रयी जळ । कां हिंडोनि राहे निश्चळ । वायु व्योमीं ॥ ज्ञाने.१८.१२५० ॥ तैसा बुद्धी वाचा कायें । जो मातें आश्रऊनि ठाये । [सदा कुर्वाणः] तो निषिद्धेंही विपायें । कर्में करू ॥ ज्ञाने.१८.१२५१ ॥ [मत्प्रसादादवाप्नोति] परि गंगेच्या संबंधीं । बिदी आणि महानदी । ऐक्य तेविं माझ्या बोधीं । शुभाशुभांसी ॥ ज्ञाने.१८.१२५२ ॥ कां बावनें आणि घुरें । हा निवाड तंवचि सरे । जंव न घेपती वैश्वानरें । कवळूनि दोन्ही ॥ ज्ञाने.१८.१२५३ ॥ नाना पांचिकें आणि सोळें । हें सोनया तंवचि आळें । जंव परिस आंगमेळें । येकवटीना ॥ ज्ञाने.१८.१२५४ ॥ तैसें शुभाशुभ ऐसें । हें तंवचिवरी आभासे । जंव येक न प्रकाशें । सर्वत्र मी ॥ ज्ञाने.१८.१२५५ ॥ अगा रात्रि आणि दिवो । हा तंवचि द्वैतभावो । जंव न रिगिजे गांवो । गभस्तीचा ॥ ज्ञाने.१८.१२५६ ॥ म्हणौनि माझिया भेटी । तयांची सर्व कर्में किरीटी । जाऊनि बैसे तो पाटीं । सायुज्याच्या ॥ ज्ञाने.१८.१२५७ ॥ [शाश्वतं पदमव्ययं] देशें काळें स्वभावें । वेंच जया न संभवे । तें पद माझें पावे । अविनाश तो ॥ ज्ञाने.१८.१२५८ ॥ [अयं भावः] किंबहुना पंडुसुता । मज आत्मयाची प्रसन्नता । लाहे तेणें न पविजता । लाभ कवण असे ॥ ज्ञाने.१८.१२५९ ॥ [चतुर्थोक्तब्रह्मार्पणयोगमाह] -</p>
<p>चेतसा सर्वकर्माणि मयि संन्यस्य मत्परः । बुद्धियोगमुपाश्रित्य मच्चित्तः सततं भव ॥ भ.गी.१८.५७ ॥</p>
<p>[चेतसा सर्वकर्माणि] याकारणें गा तुवां इया । सर्व कर्मा आपुलिया । माझ्या स्वरूपीं धनंजया । संन्यास कीजे ॥ ज्ञाने.१८.१२६० ॥ परि तोचि संन्यास वीरा । करणीयाचा झणें करा । आत्मविवेकी धरा । चित्तवृत्ति हे ॥ ज्ञाने.१८.१२६१ ॥ [मयि] मग तेणें विवेकबळें । आपणपें कर्मावेगळें । माझ्या स्वरूपीं निर्मळें । देखिजेल सर्व ॥ ज्ञाने.१८.१२६२ ॥ [संन्यस्य] आणि कर्माची जन्मभोये । प्रकृति जे कां आहे । ते आपणयाहूनि बहुवे । देखसी दुरी ॥ ज्ञाने.१८.१२६३ ॥ तेथ प्रकृति आपणयां- । वेगळी नुरे धनंजया । रूपेंवीण कां छाया । जयापरी ॥ ज्ञाने.१८.१२६४ ॥ ऐसेनि प्रकृतिनाश । जालया कर्मसंन्यास । निफजेल अनायास । सकारण ॥ ज्ञाने.१८.१२६५ ॥ [मत्परः] मग कर्मजात गेलिया । मी आत्मा उरें आपणपयां । [बुद्धियोगमुपाश्रित्य] तेथ बुद्धि घापे करूनियां । पतिव्रता ॥ ज्ञाने.१८.१२६६ ॥ बुद्धि अनन्य येणें योगें । मजमाजी जैं रिगे । [मच्चित्तः सततं भव] तैं चित्त चैत्यत्यागें । मातेंचि भजे ॥ ज्ञाने.१८.१२६७ ॥ ऐसें चैत्यजातें सांडिलें । चित्त माझ्या ठायीं जडलें । ठाके तैसें वहिलें । सर्वदा करी ॥ ज्ञाने.१८.१२६८ ॥ [अष्टमे अनन्यचेता इत्यादिनोक्तमक्षरयोगं स्मारयति]</p>
<p>मच्चित्तः सर्वदुर्गाणि मत्प्रसादात्तरिष्यसि । अथ चेत्त्वमहङ्कारान्न श्रोष्यसि विनङ्क्ष्यसि ॥ भ.गी.१८.५८ ॥</p>
<p>[मच्चित्तः] मग अभिन्ना इया सेवा । चित्त मियांचि भरेल जेव्हां । माझा प्रसाद जाण तेव्हां । संपूर्ण जाहला ॥ ज्ञाने.१८.१२६९ ॥ [सर्वदुर्गाणि] तेथ सकळ दुःखधामें । भुंजीजती जियें मृत्युजन्में । तियें दुर्गमेंचि सुगमें । होती तुज ॥ ज्ञाने.१८.१२७० ॥ सूर्याचेनि सावायें । डोळा सावाइला होये । तैं आंधाराचा आहे । पाड तया ॥ ज्ञाने.१८.१२७१ ॥ [मत्प्रसादात्] तैसा माझेनि प्रसादें । जीवकण जयाचा उपमर्दे । तो संसाराचेनि बाधे । बागुलें केवीं ॥ ज्ञाने.१८.१२७२ ॥ [तरिष्यसि] म्हणौनि धनंजया । तूं संसारदुर्गती यया । तरसील माझिया । प्रसादास्तव ॥ ज्ञाने.१८.१२७३ ॥ [प्रथमाध्यायोक्तविषादयोगोत्तरमाह अथेति सार्धद्वाभ्याम्] [अथ चेत्त्वमहङ्कारान्न श्रोष्यसि] अथवा हन अहंभावें । माझें बोलणें हें आघवें । कानामनाचिये शिवे । नेदिसी टेंकों ॥ ज्ञाने.१८.१२७४ ॥ तरि नित्यमुक्त अव्यय । तूं आहासि तें होवूनि वाय । [विनङ्क्ष्यसि] देहसंबंधाचा घाय । वाजेल आंगीं ॥ ज्ञाने.१८.१२७५ ॥ जया देहसंबंधाआंत । प्रतिपदीं आत्मघात । भुंजतां उसंत । कंहींच नाहीं ॥ ज्ञाने.१८.१२७६ ॥ येवढेनि दारुणें । निमणेनवीण निमणें । पडेल जरी बोलणें । नेघसी माझें ॥ ज्ञाने.१८.१२७७ ॥</p>
<p>यदहङ्कारमाश्रित्य न योत्स्य इति मन्यसे । मिथ्यैष व्यवसायस्ते प्रकृतिस्त्वां नियोक्ष्यति ॥ भ.गी.१८.५९ ॥</p>
<p>[यदहङ्कारमाश्रित्य] पथ्यद्वेषिया पोषी ज्वर । कां दीपद्वेषिया अंधकार । विवेकद्वेषें अहंकार । पोषूनि तैसा ॥ ज्ञाने.१८.१२७८ ॥ स्वदेहा नाम अर्जुन । परदेहा नाम स्वजन । संग्रमा नाम मलिन । पापाचार ॥ ज्ञाने.१८.१२७९ ॥ इया मती आपुलिया । तिघां तीन नामें ययां । ठेऊनियां धनंजया । [न योत्स्य इति मन्यसे] न जुंझें ऐसा ॥ ज्ञाने.१८.१२८० ॥ [मिथ्यैष व्यवसायस्ते] जीवामाजी निष्टंक । करिसी जो आत्यंतिक । तो वायां धाडील नैसर्गिक । स्वभावचि तुझा ॥ ज्ञाने.१८.१२८१ ॥ आणि मी अर्जुन हे आत्मिक । ययां वध करणें हें पातक । हे माया वांचूनि तात्त्विक । कांहीं आहे ॥ ज्ञाने.१८.१२८२ ॥ आधीं जुंझार तुवां होआवें । मग जुंझावया शस्त्र घेयावें । कां न जुंझावया करावें । देवांगण ॥ ज्ञाने.१८.१२८३ ॥ म्हणौनि न जुंझणें । म्हणसी तें वायाणें । ना मानूं लोकपणें । लोकदृष्टीही ॥ ज्ञाने.१८.१२८४ ॥ [प्रकृतिस्त्वां नियोक्ष्यति] तऱ्ही न जुंझें ऐसें । निष्टंकिसी जें मानसें । तें प्रकृति अनारिसें । करवीलचि ॥ ज्ञाने.१८.१२८५ ॥</p>
<p>स्वभावजेन कौन्तेय निबद्धः स्वेन कर्मणा । कर्तुं नेच्छसि यन्मोहात्करिष्यस्यवशोऽपि तत् ॥ भ.गी.१८.६० ॥</p>
<p>[स्वभावजेन कौन्तेय] पैं पूर्वे वाहतां पाणी । पव्हिजे पश्चिमेचे वाहणीं । तरि आग्रहचि उरे तें आणी । आपुलिया लेखा ॥ ज्ञाने.१८.१२८६ ॥ का साळीचा कण म्हणे । मी नुगवें साळीपणें । तरी आहे आन करणें । स्वभावासी ॥ ज्ञाने.१८.१२८७ ॥ [निबद्धः स्वेन कर्मणा] तैसा क्षात्रसंस्कारसिद्धा । प्रकृती घडिलासि प्रबुद्धा । आतां नुठीं म्हणसी हा धांदा । परि उठविजसीचि तू ॥ ज्ञाने.१८.१२८८ ॥ पैं शौर्य तेज दक्षता । एवमादिक पंडुसुता । गुण दिधले जन्मतां । प्रकृती तुज ॥ ज्ञाने.१८.१२८९ ॥ तरि तयाचिया समवाया- । अनुरूप धनंजया । न करितां उगलियां । न येल असों ॥ ज्ञाने.१८.१२९० ॥ म्हणौनिया तिहीं गुणीं । बांधलासि तूं कोदंडपाणी । त्रिशुद्धि निघसी वाहाणीं । क्षात्राचिया ॥ ज्ञाने.१८.१२९१ ॥ [कर्तुं नेच्छसि यन्मोहात्] ना हें आपुलें जन्ममूळ । न विचारितचि केवळ । न जुंझें ऐसें अढळ । व्रत जरी घेसी ॥ ज्ञाने.१८.१२९२ ॥ [करिष्यस्यवशोऽपि तत्] तरि बांधोनि हात पाये । जो रथीं घातला होये । तो न चले तरी जाये । दिगंता जेवीं ॥ ज्ञाने.१८.१२९३ ॥ तैसा तूं आपुलियाकडूनी । मी कांहींच न करीं म्हणौनी । ठासी परी भरंवसेनी । तूंचि करिसी ॥ ज्ञाने.१८.१२९४ ॥ [अयं भावः] उत्तर वैराटींचा राजा । पळतां तूं कां निघालासि जुंझा । हा क्षात्रस्वभाव तुझा । जुंझवील तुज ॥ ज्ञाने.१८.१२९५ ॥ महावीर अकरा अक्षौहिणी । तुवां येकें नागविले रणांगणीं । तो स्वभाव कोदंडपाणी । जुंझवील तूतें ॥ ज्ञाने.१८.१२९६ ॥ हां गा रोग कायी रोगिया । आवडे दरिद्र दरिद्रिया । परि भोगविजे बळिया । अदृष्टें जेणें ॥ ज्ञाने.१८.१२९७ ॥ तें अदृष्ट अनारिसें । न करील ईश्वरवशें । तो ईश्वरही असे । हृदयीं तुझ्या ॥ ज्ञाने.१८.१२९८ ॥ [दशमैकादशयोरुक्तौ विभूतिविश्वरूपदर्शनयोगौ दर्शयति ईश्वर इति द्वाभ्याम्]</p>
<p>ईश्वरः सर्वभूतानां हृद्देशेऽर्जुन तिष्ठति । भ्रामयन्सर्वभूतानि यन्त्रारूढानि मायया ॥ भ.गी.१८.६१ ॥</p>
<p>[सर्वभूतानां] [‘भोक्तारं यज्ञ’ इति पञ्चमाध्यायांत्यश्लोकस्यापि भावार्थोऽत्र द्रष्टव्यः’] सर्व भूतांच्या अंतरीं । हृदय महाअंबरीं । चिद्वृत्तीच्या सहस्रकरीं । उदयला असे जो ॥ ज्ञाने.१८.१२९९ ॥ अवस्थात्रय तिन्ही लोक । प्रकाशूनि अशेष । अन्यथादृष्टि पांथिक । चेवविले ॥ ज्ञाने.१८.१३०० ॥ वेद्योदकाच्या सरोवरीं । फांकतां विषय कल्हारीं । इंद्रियषट्पदा चारी । जीवभ्रमरातें ॥ ज्ञाने.१८.१३०१ ॥ [ईश्वरः] असो रूपक हें तो ईश्वर । सकळ भूतांचा अहंकार । पांघरोनि निरंतर । उल्हासत असे ॥ ज्ञाने.१८.१३०२ ॥ [मायया] स्वमायेचें आडवस्त्र । लावूनि एकला खेळवी सूत्र । बाहेरी नटी छायाचित्र । चौऱ्यासीं लक्ष ॥ ज्ञाने.१८.१३०३ ॥ तया ब्रह्मादिकीटांता । अशेषांही भूतजातां । देहाकार योग्यता । पाहोनि दावी ॥ ज्ञाने.१८.१३०४ ॥ [यन्त्रारूढानि] तेथ जें देह जयापुढें । अनुरूपपणें मांडे । तें भूत तया आरूढे । हें मी म्हणौनि ॥ ज्ञाने.१८.१३०५ ॥ सूत सूतें गुंतलें । तृण तृणेंचि बांधलें । कां आत्मबिंबा घेतलें । बाळकें जळीं ॥ ज्ञाने.१८.१३०६ ॥ तयापरी देहाकारें । आपणपेंचि दुसरें । देखोनि जीव आविष्करे । आत्मबुद्धि ॥ ज्ञाने.१८.१३०७ ॥ ऐसेनि शरीराकारीं । यंत्रीं भूतें अवधारीं । [भ्रामयन्] वाहूनि हालवी दोरी । प्राचीनाची ॥ ज्ञाने.१८.१३०८ ॥ तेथ जया जें कर्मसूत्र । मांडूनि ठेविलें स्वतंत्र । तें तिये गती पात्र । होंचि लागे ॥ ज्ञाने.१८.१३०९ ॥ किंबहुना धनुर्धरा । भूतांतें स्वर्ग- संसारा- । माजि भोवंडी तृणें वारा । आकाशीं जैसीं ॥ ज्ञाने.१८.१३१० ॥ भ्रामकाचेनि संगें । जैसें लोहो वेढा रिगे । तैसीं ईश्वरसत्तायोगें । चेष्टती भूतें ॥ ज्ञाने.१८.१३११ ॥ जैसे चेष्टा आपुलालिया । समुद्रादिक धनंजया । चेष्टती चंद्राचिया । सन्निधि येकी ॥ ज्ञाने.१८.१३१२ ॥ तया सिंधू भरितें दाटे । सोमकांता पाझर फुटे । कुमुदांचकोरांचा फिटे । संकोच तो ॥ ज्ञाने.१८.१३१३ ॥ तैसीं बीजप्रकृतिवशें । अनेकें भूतें येकें ईशें । चेष्टवीजती तो असे । [हृद्देशेऽर्जुन तिष्ठति] तुझ्या हृदयीं ॥ ज्ञाने.१८.१३१४ ॥ [अयं भावः] अर्जुनपण न घेतां । मी ऐसें जें पंडुसुता । उठतसे तें तत्त्वता । तयाचें रूप ॥ ज्ञाने.१८.१३१५ ॥ यालागीं तो प्रकृतीतें । प्रवर्तवील हें निरुतें । आणि ते जुंझवील तूतें । न जुंझसी जऱ्ही ॥ ज्ञाने.१८.१३१६ ॥ म्हणौनि ईश्वर गोसावी । तेणें प्रकृति हे नेमावी । तिया सुखें राबवावीं । इंद्रियें आपुलीं ॥ ज्ञाने.१८.१३१७ ॥ तूं करणें नकरणें दोन्ही । लाऊनि प्रकृतीच्या मानीं । प्रकृतीही कां अधीनी । हृदयस्था जया ॥ ज्ञाने.१८.१३१८ ॥</p>
<p>तमेव शरणं गच्छ सर्वभावेन भारत । तत्प्रसादात्परां शान्तिं स्थानं प्राप्स्यसि शाश्वतम् ॥ भ.गी.१८.६२ ॥</p>
<p>[तमेव शरणं गच्छेति] तया अहं वाचा चित्त आंग । देऊनियां शरण रिग । महोदधी कां गांग । रिगालें जैसें ॥ ज्ञाने.१८.१३१९ ॥ [तत्प्रसादात्परां शान्तिं] मग तयाचेनि प्रसादें । सर्वोपशांतिप्रमदे । कांत होऊनियां स्वानंदें । विरूपींच रमसी ॥ ज्ञाने.१८.१३२० ॥ [स्थानं प्राप्स्यसि शाश्वतं] संभूति जेणें संभवे । विश्रांति जेथें विसंबे । अनुभूतिही अनुभवे । अनुभवा जया ॥ ज्ञाने.१८.१३२१ ॥ तिये निजात्मपदींचा रावो । होऊनि ठाकसी अव्ययो । म्हणे लक्ष्मीनाहो । पार्था तूं ॥ ज्ञाने.१८.१३२२ ॥</p>
<p>इति ते ज्ञानमाख्यातं गुह्याद्गुह्यतरं मया । विमृश्यैतदशेषेण यथेच्छसि तथा कुरु ॥ भ.गी.१८.६३ ॥</p>
<p>[इति] हे गीतानाम विख्यात । सर्ववाङ्मयाचें मथित । आत्मा जेणें हस्तगत । रत्न होय ॥ ज्ञाने.१८.१३२३ ॥ [ज्ञानमाख्यातं] ज्ञान ऐसिया रूढी । वेदांतें जयाची प्रौढी । वानितां कीर्ति चोखडी । पातली जगीं ॥ ज्ञाने.१८.१३२४ ॥ बुद्ध्यादिकें डोळसें । हें जयाचें कां कडवसें । मी सर्वद्रष्टाहि दिसें । पाहला जया ॥ ज्ञाने.१८.१३२५ ॥ तें [गुह्याद्गुह्यतरं] हें गा आत्मज्ञान । मज गोप्याचेंही गुप्त धन । परि तूं म्हणूनि आन । केविं करूं ॥ ज्ञाने.१८.१३२६ ॥ [मया] याकारणें गा पांडवा । आम्हीं आपला हा गुप्त ठेवा । [ते] तुज दिधला कणवा । जाकळिलेपणें ॥ ज्ञाने.१८.१३२७ ॥ जैसी भुलली वोरसें । माय बोले बाळोद्देशें । प्रीति ही परी तैसें । न करूंचि हो ॥ ज्ञाने.१८.१३२८ ॥ तेथ आकाश आणि गाळिजे । अमृताही साली फेडिजे । कां दिव्याकरवीं करविजे । दिव्य जैसें ॥ ज्ञाने.१८.१३२९ ॥ जयाचेनि अंगप्रकाशें । पाताळींचा परमाणु दिसे । तया सूर्याहि कां जैसें । अंजन सुदलें ॥ ज्ञाने.१८.१३३० ॥ तैसें सर्वज्ञेंही मियां । सर्वही निर्धारूनियां । निकें होय तें धनंजया । सांगीतलें तुज ॥ ज्ञाने.१८.१३३१ ॥ [विमृश्यैतदशेषेण] आतां तूं ययावरी । निकें हें निर्धारीं । निर्धारूनि [यथेच्छसि तथा कुरु] करीं । आवडे तैसें ॥ ज्ञाने.१८.१३३२ ॥ [अयं भावः] यया देवाचिया बोला । अर्जुन उगाचि ठेला । तेथ देवो म्हणती भला । अवंचक होसी ॥ ज्ञाने.१८.१३३३ ॥ वाढितया पुढें भुकेला । उपरोधें म्हणे धाला । तैं तोचि पीडे आपला । आणि दोषही तया ॥ ज्ञाने.१८.१३३४ ॥ तैसा सर्वज्ञ श्रीगुरू । भेटलिया आत्मनिर्धारू । न पुसिजे जैं आभारू । धरूनियां ॥ ज्ञाने.१८.१३३५ ॥ तैं आपणपेंचि वंचे । आणि पापही वंचनाचें । आपणयाचि साचें । चुकविलें तेणें ॥ ज्ञाने.१८.१३३६ ॥ पैं उगेपणा तुझिया । हा अभिप्रावो की धनंजया । जें एकवेळ आवांकुनियां । सांगावें ज्ञान ॥ ज्ञाने.१८.१३३७ ॥ तेथ पार्थ म्हणे दातारा । भलें जाणसी माझिया अंतरा । हें म्हणों तरी दुसरा । जाणता असे काई ॥ ज्ञाने.१८.१३३८ ॥ येर ज्ञेय हें जी आघवें । तूं ज्ञाता येकचि स्वभावें । मा सूर्य म्हणौनि वानावें । सूर्यातें काई ॥ ज्ञाने.१८.१३३९ ॥ या बोला श्रीकृष्णें । म्हणीतलें काय येणें । हेंचि थोडें गा वानणें । जें बुझतासि तूं ॥ ज्ञाने.१८.१३४० ॥ [नवमोक्तं राजगुह्यमाह सर्वगुह्यमिति द्वाभ्याम्]</p>
<p>सर्वगुह्यतमं भूयः श्रृणु मे परमं वचः । इष्टोऽसि मे दृढमिति ततो वक्ष्यामि ते हितम् ॥ भ.गी.१८.६४ ॥</p>
<p>[श्रृणु मे परमं वचः] तरि अवधान पघळ । करूनियां आणीक एकवेळ । वाक्य माझें निर्मळ । अवधारीं पां ॥ ज्ञाने.१८.१३४१ ॥ [सर्वगुह्यतमं भूयः] हें वाच्य म्हणोनि बोलिजे । कां श्राव्य मग आयिकिजे । तैसें नव्हे परि तुझें । भाग्य बरवें ॥ ज्ञाने.१८.१३४२ ॥ कूर्मीचिया पिलियां । दिठी पान्हा ये धनंजया । आकाश बाहे बापिया । घरींचें पाणी ॥ ज्ञाने.१८.१३४३ ॥ जो व्यवहार जेथ न घडे । तयाचें फळचि तेथ जोडे । काय दैवें न सांपडे । सानुकूळें ॥ ज्ञाने.१८.१३४४ ॥ येरवीं द्वैताची वारी । सारूनि ऐक्याच्या परिवरीं । भोगिजे तें अवधारीं । रहस्य हें ॥ ज्ञाने.१८.१३४५ ॥ आणि निरुपचारा प्रेमा । विषय होय जें प्रियोत्तमा । तें दुजें नव्हे की आत्मा । ऐसेंचि जाणावें ॥ ज्ञाने.१८.१३४६ ॥ [इष्टोऽसि मे] आरिसाचिया देखिलया । गोमटें कीजे धनंजया । तें तया नोहे आपणयां- । लागीं जैसें ॥ ज्ञाने.१८.१३४७ ॥ तैसें पार्था तुझेनि मिषें । मी बोलें आपणयाचि दोषें । माझ्या तुझ्या ठाईं असे । मीतूंपणा गा ॥ ज्ञाने.१८.१३४८ ॥ म्हणौनि जिव्हारींचें गुज । सांगतसें जीवासीं तुज । हें अनन्यगतीचें मज । आथी व्यसन ॥ ज्ञाने.१८.१३४९ ॥ [दृढमिति] पैं जळा आपणपें देतां । लवण भुललें पंडुसुता । की आघवें तयाचें होतां । न लाजेचि तें ॥ ज्ञाने.१८.१३५० ॥ तैसा तूं माझ्या ठाईं । राखों नेणसीचि कांहीं । तरी आतां तुज काई । गोप्य मी करीं ॥ ज्ञाने.१८.१३५१ ॥ [ततो वक्ष्यामि ते हितं] म्हणौनि आघवींचि गूढें । जें पाऊनि अति उघडें । तें गोप्य माझें चोखडें । वाक्य आइक ॥ ज्ञाने.१८.१३५२ ॥</p>
<p>मन्मना भव मद्भक्तो मद्याजी मां नमस्कुरु । मामेवैष्यसि सत्यं ते प्रतिजाने प्रियोऽसि मे ॥ भ.गी.१८.६५ ॥</p>
<p>[मन्मना भव] तरि बाह्य आणि अंतरा । आपुलिया सर्व व्यापारा । मज व्यापकातें वीरा । विषय करीं ॥ ज्ञाने.१८.१३५३ ॥ आघवा आंगीं जैसा । वायू मिळोनि आहे आकाशा । तूं सर्व कर्मीं तैसा । मजसींचि अस ॥ ज्ञाने.१८.१३५४ ॥ किंबहुना आपुलें मन । करीं माझें एकायतन । माझेनि श्रवणें कान । भरूनि घालीं ॥ ज्ञाने.१८.१३५५ ॥ आत्मज्ञानें चोखडीं । संत जे माझीं रूपडीं । तेथ दृष्टि पडो आवडी । कामिनी जैसी ॥ ज्ञाने.१८.१३५६ ॥ मी सर्ववस्तीचें वसौटें । माझीं नामें जियें चोखटें । तियें जीवा यावया वाटे । वाचेचिये लावीं ॥ ज्ञाने.१८.१३५७ ॥ हाताचें करणें । कां पायांचें चालणें । तें होय मजकारणें । तैसें करीं ॥ ज्ञाने.१८.१३५८ ॥ [मद्याजी] आपुला अथवा परावा । ठायीं उपकरसी पांडवा । तेणें यज्ञें होयीं बरवा । याज्ञिक माझा ॥ ज्ञाने.१८.१३५९ ॥ [मद्भक्तः] हें येकैक शिकऊं काई । पैं सेवकै आपुल्या ठाईं । उरऊनि येर सर्वही । मी सेव्यचि करीं ॥ ज्ञाने.१८.१३६० ॥ [मां नमस्कुरु] तेथ जाऊनि भूतद्वेष । सर्वत्र नमवैनम मीचि येक । ऐसेनि आश्रय आत्यंतिक । लाहसी तूं माझा ॥ ज्ञाने.१८.१३६१ ॥ [मामेवैष्यसि] मग भरलेया जगाआंत । जाऊनि तिजयाची मात । होऊनि ठायील एकांत । आम्हां तुम्हां ॥ ज्ञाने.१८.१३६२ ॥ तेव्हां भलतिये अवस्थे । मी तूंतें तूं मातें । भोगिसी ऐसें आइतें । वाढेल सुख ॥ ज्ञाने.१८.१३६३ ॥ आणि तिजें आडळ करितें । निमालें अर्जुना जेथें । तैं मीचि म्हणौनि तूं मातें । पावसी शेखीं ॥ ज्ञाने.१८.१३६४ ॥ जैसी जळींची प्रतिभा । जळनाशीं बिंबा । येतां गाभागोभा । कांहीं आहे ॥ ज्ञाने.१८.१३६५ ॥ पैं पवन अंबरा । कां कल्लोळ सागरा । मिळतां आडवारा । कोणाचा गा ॥ ज्ञाने.१८.१३६६ ॥ म्हणौनि तूं आणि आम्ही । हें दिसताहे देहधर्मीं । मग ययाच्या विरामीं । मीचि होसी ॥ ज्ञाने.१८.१३६७ ॥ [सत्यं ते] यया बोलामाझारीं । होय नव्हे झणें करीं । येथ आन आथी तरी । तुझीच आण ॥ ज्ञाने.१८.१३६८ ॥ [प्रतिजाने] पैं तुझी आण वाहणें । हें आत्मलिंगातें शिवणें । [प्रियोऽसि मे] प्रीतीची जाति लाजणें । आठवों नेदी ॥ ज्ञाने.१८.१३६९ ॥ [अयं भावः] येऱ्हवीं वेढूनि प्रपंच । जेणें विश्वाभास हा साच । आज्ञेचा नटनाच । काळातें जिणे ॥ ज्ञाने.१८.१३७० ॥ तो देव मी सत्यसंकल्प । आणि जगाच्या हितीं बाप । मा आणेचा आक्षेप । कां करावा ॥ ज्ञाने.१८.१३७१ ॥ परि अर्जुना तुझेनि वेधें । मियां देवपणाचीं बिरुदें । सांडिलीं गा मी आधें । सगळेनि तुवां ॥ ज्ञाने.१८.१३७२ ॥ पैं काजा आपुलिया । रावो आपली आपणया । आण वाहे धनंजया । तैसें हें की ॥ ज्ञाने.१८.१३७३ ॥ तेथ अर्जुन म्हणे देवें । अचाट हें न बोलावें । जें आमचें काज नांवें । तुझेनि एकें ॥ ज्ञाने.१८.१३७४ ॥ यावरी सांगों बैससी । कां सांगतां भाषही देसी । या तुझिया विनोदासी । पार आहे जी ॥ ज्ञाने.१८.१३७५ ॥ कमळवना विकाशू । करी रवीचा एक अंशू । तेथ आघवाचि प्रकाशू । नित्य देतो ॥ ज्ञाने.१८.१३७६ ॥ पृथ्वी निवऊनि सागर । भरिजती येवढें थोर । वर्षे तेथ मिषांतर । चातक की ॥ ज्ञाने.१८.१३७७ ॥ म्हणौनि औदार्या तुझेया । मज निमित्त ना म्हणावया । प्राप्ति असे दानीराया । कृपानिधी ॥ ज्ञाने.१८.१३७८ ॥ तंव देव म्हणती राहें । या बोलाचा प्रस्ताव नोहे । पैं मातें पावसी उपायें । साचचि येणें ॥ ज्ञाने.१८.१३७९ ॥ सैंधव सिंधू पडिलिया । जो क्षण राहे धनंजया । तेणें विरेचि की उरावया । कारण कायी ॥ ज्ञाने.१८.१३८० ॥ तैसें सर्वत्र भजतां । सर्व मी होतां अहंता । निःशेष जाऊनि तत्त्वता । मीचि होसी ॥ ज्ञाने.१८.१३८१ ॥ एवं माझिये प्राप्तीवरी । कर्मालागोनि अवधारीं । दाविली तुज उजरी । उपायांची ॥ ज्ञाने.१८.१३८२ ॥ [चूर्णिका] जे आधीं तंव पंडुसुता । सर्व कर्में मज अर्पितां । सर्वत्र प्रसन्नता । लाहिजे माझी ॥ ज्ञाने.१८.१३८३ ॥ पाठीं माझ्या इये प्रसादीं । माझें ज्ञान जाय सिद्धी । तेणें मिळविजे त्रिशुद्धी । स्वरूपीं माझ्या ॥ ज्ञाने.१८.१३८४ ॥ मग पार्था तिये ठाईं । साध्य साधन होय नाहीं । किंबहुना तुज कांहीं । उरेचिना ॥ ज्ञाने.१८.१३८५ ॥ तरी सर्व कर्में आपलीं । तुवां सर्वदा मज अर्पिलीं । तेणें प्रसन्नता लाधली । आजि हे माझी ॥ ज्ञाने.१८.१३८६ ॥ म्हणोनि येणें प्रमादबळें । नवे जुंझाचेनि आडळें । न ठाकेचि येकवेळे । भाळलों तुज ॥ ज्ञाने.१८.१३८७ ॥ जें सप्रपंच अज्ञान जाये । जेणें येक मी गोचर होयें । तें उपपत्तीचेनि उपायें । गीतारूप हें ॥ ज्ञाने.१८.१३८८ ॥ मियां ज्ञान तुज आपुलें । नानापरी उपदेशिलें । येणें अज्ञानजात सांडवलें । धर्माधर्म जें ॥ ज्ञाने.१८.१३८९ ॥</p>
<p>सर्वधर्मान्परित्यज्य मामेकं शरणं व्रज । अहं त्वा सर्वपापेभ्यो मोक्षयिष्यामि मा शुचः ॥ भ.गी.१८.६६ ॥</p>
<p>[सर्वधर्मान्परित्यज्य] आशा जैसी दुःखातें । व्याली निंदा दुरितें । हें असो जैसें दैन्यातें । दुर्भगत्व ॥ ज्ञाने.१८.१३९० ॥ तैसें स्वर्गनरकसूचक । अज्ञान व्यालें धर्मादिक । तें सांडूनि घालीं अशेख । ज्ञानें येणें ॥ ज्ञाने.१८.१३९१ ॥ हातीं घेऊनि तो दोर । सांडिजे जैसा सर्पाकार । कां निद्रात्यागें घराचार । स्वप्नींचा जैसा ॥ ज्ञाने.१८.१३९२ ॥ ना ना सांडिलेनि कवळें । चंद्रींचें धुपे पिवळें । व्याधित्यागें कडुवाळे- । पण मुखाचें ॥ ज्ञाने.१८.१३९३ ॥ अगा दिवसा पाठी देउनी । मृगजळ घापे त्यजूनी । कां काष्ठत्यागें वह्नी । त्यजिजे जैसा ॥ ज्ञाने.१८.१३९४ ॥ तैसें धर्माधर्माचें टवाळ । दावी अज्ञान जें कां मूळ । तें त्यजून त्यजीं सकळ । धर्मजात ॥ ज्ञाने.१८.१३९५ ॥ [मामेकं] मग अज्ञान निमालिया । मीचि एक असें अपैसया । सनिद्र स्वप्न गेलया । आपणपें जैसें ॥ ज्ञाने.१८.१३९६ ॥ तैसा मी एकवांचून कांहीं । मग भिन्नाभिन्न आन नाहीं । सोऽहंबोधें तयाच्या ठायीं । अनन्य होय ॥ ज्ञाने.१८.१३९७ ॥ [शरणं व्रज] पैं आपलेनि भेदेंविण । माझें जाणिजे जें एकपण । तयाचि नांव शरण । मज येणें गा ॥ ज्ञाने.१८.१३९८ ॥ जैसें घटाचेनि नाशें । गगनीं गगन प्रवेशे । मज शरण येणें तैसें । ऐक्य करी ॥ ज्ञाने.१८.१३९९ ॥ सुवर्णमणि सोनया । ये कल्लोळ जैसा पाणिया । तैसा मज धनंजया । शरण ये तूं ॥ ज्ञाने.१८.१४०० ॥ [अहं त्वा सर्वपापेभ्यः] वांचूनि सागराच्या पोटीं । वडवानळ शरण आला किरीटी । जाळूं न टके तया गोठी । वाळूनि दे पां ॥ ज्ञाने.१८.१४०१ ॥ मजही शरण रिघिजे । आणि जीवत्वेंचि असिजे । धिक् बोलीं यिया न लजे । प्रज्ञा केवीं ॥ ज्ञाने.१८.१४०२ ॥ अगा प्राकृताही राया । आंगीं पडे जें धनंजया । तें दासिरुंहि की तया- । समान होय ॥ ज्ञाने.१८.१४०३ ॥ मा मी विश्वेश्वर भेटें । आणि जीवग्रंथी न सुटे । हे बोल नको वोखटे । कानीं लाऊं ॥ ज्ञाने.१८.१४०४ ॥ म्हणौनि मी होऊनि मातें । सेवणें आहे आयितें । तैसें करीं हाता येतें । ज्ञानें येणें ॥ ज्ञाने.१८.१४०५ ॥ मग ताकौनियां काढिलें । लोणी माघौतें ताकी घातलें । परि न घेपेचि कांहीं केलें । तेणें जेवीं ॥ ज्ञाने.१८.१४०६ ॥ तैसें अद्वयत्वें मज । शरण रिघालिया तुज । धर्माधर्म हे सहज । लागतील ना ॥ ज्ञाने.१८.१४०७ ॥ लोह उभें खाय माती । तें परिसाचिये संगती । सोनें जालया पुढती । न शिविजे मळें ॥ ज्ञाने.१८.१४०८ ॥ हें असो काष्ठापासोनी । मथूनि घेतलया वह्नी । मग काष्ठेंही कोंडोनी । न टके जैसा ॥ ज्ञाने.१८.१४०९ ॥ अर्जुना काय दिनकर । देखत आहे आंधार । की प्रबोधीं होय गोचर । स्वप्नभ्रम ॥ ज्ञाने.१८.१४१० ॥ तैसें मजसीं येकवटलेया । मी सर्वरूप वांचूनियां । आन कांहीं उरावया । कारण असे ॥ ज्ञाने.१८.१४११ ॥ [मोक्षयिष्यामि] म्हणौनि तयाचें कांहीं । चिंतीं ना आपुल्या ठाईं । तुझें पापपुण्य पाहीं । मीचि होईन ॥ ज्ञाने.१८.१४१२ ॥ तेथ सर्वबंधलक्षणें । पापें उरावें दुजेपणें । तें माझ्या बोधीं वायाणें । होऊनि जाईल ॥ ज्ञाने.१८.१४१३ ॥ जळीं पडिलिया लवणा । सर्वही जळ होय विचक्षणा । तुज मी अनन्यशरणा । होईन तैसा ॥ ज्ञाने.१८.१४१४ ॥ येतुलेनि अपैसया । सुटलाचि आहासि धनंजया । [मा शुचः] घेईं मज प्रकाशोनियां । सोडवीन तूतें ॥ ज्ञाने.१८.१४१५ ॥ याकारणें पुढती । हें आधी न वाहें चित्तीं । मज एकासि ये सुमती । जाणोनि शरण ॥ ज्ञाने.१८.१४१६ ॥ ऐसें सर्वरूपरूपसें । सर्वदृष्टिडोळसें । सर्वदेशनिवासें । बोलिलें श्रीकृष्णें ॥ ज्ञाने.१८.१४१७ ॥ [‘स्वानुभवसुखोक्तयः’] मग सांवळा सकंकण । बाहु पसरोनि दक्षिण । आलिंगिला स्वशरण । भक्तराज तो ॥ ज्ञाने.१८.१४१८ ॥ न पवतां जयातें । काखे सूनि बुद्धीतें । बोलणें मागौतें । वोसरलें ॥ ज्ञाने.१८.१४१९ ॥ ऐसें जें कांहीं येक । बोला बुद्धीसिही अटक । तें द्यावया मिष । खेंवाचें केलें ॥ ज्ञाने.१८.१४२० ॥ हृदया हृदय येक जालें । ये हृदयींचें ते हृदयीं घातलें । द्वैत न मोडितां केलें । आपणाऐसें अर्जुना ॥ ज्ञाने.१८.१४२१ ॥ दीपें दीप लाविला । तैसा परिष्वंग तो जाला । द्वैत न मोडितां केला । आपणपें पार्थ ॥ ज्ञाने.१८.१४२२ ॥ तेव्हां सुखाचा मग तया । पूर आला जो धनंजया । तेथ वाड तऱ्हीं बुडोनियां । ठेला देव ॥ ज्ञाने.१८.१४२३ ॥ सिंधु सिंधुतें पावों जाये । तें पावणें ठाके दुणा होये । वरी रिगे पुरवणिये । आकाशही ॥ ज्ञाने.१८.१४२४ ॥ तैसें तया दोघांचें मिळणें । दोघां नावरे जाणावें कवणें । किंबहुना श्रीनारायणें । विश्व कोंदलें ॥ ज्ञाने.१८.१४२५ ॥ [गीतामाहात्म्यम्] [‘गीतायाः गर्भे त्रिकाण्डोत्पत्तिं व्याकरोति’] एवं वेदाचेें मूळसूत्र । सर्वाधिकारैकपवित्र । श्रीकृष्णें गीताशास्त्र । प्रकट केलें ॥ ज्ञाने.१८.१४२६ ॥ तेथ गीता मूळ वेदां । ऐसें केविं पां आलें बोधा । हें म्हणाल तरी प्रसिद्धा । उपपत्ति सांगों ॥ ज्ञाने.१८.१४२७ ॥ तरी जयाच्या निःश्वासीं । जन्म झालें वेदराशी । तो सत्यप्रतिज्ञ पैजेसीं । बोलिला स्वमुखें ॥ ज्ञाने.१८.१४२८ ॥ म्हणौनि वेदां मूळभूत । गीता म्हणों हें होय उचित । आणिकही येकी येथ । उपपत्ति असे ॥ ज्ञाने.१८.१४२९ ॥ जें न नशत स्वरूपें । जयाचा विस्तार जेथ लपे । तें तयाचें म्हणिपे । बीज जगीं ॥ ज्ञाने.१८.१४३० ॥ तरि कांडत्रयात्मक । शब्दराशी अशेष । गीतेमाजि असे रुख । बीजीं जैसा ॥ ज्ञाने.१८.१४३१ ॥ म्हणौनि वेदांचें बीज । श्रीगीता होय हें मज । गमे आणि सहज । दिसतही आहे ॥ ज्ञाने.१८.१४३२ ॥ जे वेदांचे तिन्ही भाग । गीते उमटले असती चांग । भूषणरत्नीं सर्वांग । शोभलें जैसें ॥ ज्ञाने.१८.१४३३ ॥ तियेंचि कर्मादिकें तिन्हीं । कांडें कोणकोणे स्थानीं । गीते आहाति तें नयनीं । दाखऊं आइक ॥ ज्ञाने.१८.१४३४ ॥ [‘गीताशास्त्रोत्पत्त्यादिप्रस्तावना’] तरि पहिला जो अध्याव । तो शास्त्र-प्रवृत्तिप्रस्ताव । द्वितीयीं सांख्यसद्भाव । प्रकाशिला ॥ ज्ञाने.१८.१४३५ ॥ मोक्षदानीं स्वतंत्र । ज्ञानप्रधान हें शास्त्र । येतुलालें दुजीं सूत्र । उभारिलें ॥ ज्ञाने.१८.१४३६ ॥ [‘कर्मकाण्डं’] मग अज्ञानें बांधलेयां । मोक्षपदीं बैसावया । साधनारंभ तो तृतीया- । ध्यायीं बोलिला ॥ ज्ञाने.१८.१४३७ ॥ जे देहाभिमानबंधें । सांडूनि काम्यनिषिद्धें । विहित परि अप्रमादें । अनुष्ठावें ॥ ज्ञाने.१८.१४३८ ॥ ऐसेनि सद्भावें कर्म करावें । हा तिजा अध्यायीं देवें । निर्णय केला तें जाणावें । कर्मकांड येथ ॥ ज्ञाने.१८.१४३९ ॥ [‘उपासनाकाण्डं’] आणि तेंचि नित्यादिक । अज्ञानाचें आवश्यक । आचरतां मोचक । केंवी होय पां ॥ ज्ञाने.१८.१४४० ॥ ऐसी अपेक्षा जालिया । बद्ध मुमुक्षुते आलिया । देवें ब्रह्मार्पणत्वें क्रिया । सांगीतली ॥ ज्ञाने.१८.१४४१ ॥ जें देह वाचा मानसें । विहित निपजे जें जैसें । तें एक ईश्वरोद्देशें । कीजे म्हणीतलें ॥ ज्ञाने.१८.१४४२ ॥ हेंचि ईश्वरीं कर्मयोगें । भजनकथनाचें खागें । आदरिलें शेषभागें । चतुर्थाचेनि ॥ ज्ञाने.१८.१४४३ ॥ तें विश्वरूप अकरावा । अध्याय संपे जंव अघवा । तंव कर्में ईश भजावा । हें जें बोलिलें ॥ ज्ञाने.१८.१४४४ ॥ तें अष्टाध्यायीं उघड । जाण येथें देवताकांड । शास्त्र सांगतसे आड । मोडूनि बोले ॥ ज्ञाने.१८.१४४५ ॥ [‘ज्ञानकाण्डं’] आणि तेणेंचि ईशप्रसादें । श्रीगुरुसंप्रदायलब्धें । साच ज्ञान उद्बोधे । कोवळें जें ॥ ज्ञाने.१८.१४४६ ॥ तें अद्वेष्टादिप्रभृतिकी । अथवा अमानित्वादिकी । वाढविजे म्हणौनि लेखीं । बारावा गणूं ॥ ज्ञाने.१८.१४४७ ॥ तो बारावा अध्याय आदि । आणि पंधरावा अवधि । ज्ञानफळपाकसिद्धि । निरूपणासी ॥ ज्ञाने.१८.१४४८ ॥ म्हणौनि चहुंही इंहीं । ऊर्ध्वमूळांतीं अध्यायीं । ज्ञानकांड ये ठायीं । निरूपिजे ॥ ज्ञाने.१८.१४४९ ॥ एवं कांडत्रयरूपिणी । श्रुतीच हे कोडिसवाणी । गीतापद्यरत्नाचीं लेणीं । लेयिली आहे ॥ ज्ञाने.१८.१४५० ॥ हें असो कांडत्रयात्मक । श्रुति मोक्षरूप फळ येक । बोभावे जें आवश्यक । ठाकावें म्हणौनि ॥ ज्ञाने.१८.१४५१ ॥ [‘षोडशाद्यध्यायत्रयकारणं दर्शयति’] तयाचेनि साधन ज्ञानेंसी । वैर करी जो प्रतिदिवशीं । तो अज्ञानवर्ग षोडशीं । प्रतिपादिजे ॥ ज्ञाने.१८.१४५२ ॥ तोचि शास्त्राचा बोळावा । घेवोनि वैरी जिणावा । हा निरोप तो सतरावा । अध्याय येथ ॥ ज्ञाने.१८.१४५३ ॥ ऐसा प्रथमालागोनी । सतरावा लाणी करूनी । आत्मनिःश्वास विवरूनि । दाविला देवें ॥ ज्ञाने.१८.१४५४ ॥ तया अर्थजातां अशेषां । केला तात्पर्याचा आवांका । तो हा अठरावा देखा । कलशाध्याय ॥ ज्ञाने.१८.१४५५ ॥ एवं सकळ सांख्यसिंधु । श्रीभगवद्गीताप्रबंधु । हा औदार्यें आगळा वेदु । मूर्त जाण ॥ ज्ञाने.१८.१४५६ ॥ वेद संपन्न होय ठाईं । परि कृपण ऐसा आन नाहीं । जे कानीं लागला तिहीं । वर्णांच्याची ॥ ज्ञाने.१८.१४५७ ॥ येरां भवव्यथा ठेलियां । स्त्रीशूद्रादिकां प्राणियां । अनवसर मांडूनियां । राहिला आहे ॥ ज्ञाने.१८.१४५८ ॥ तरी मज पाहतां तें मागील उणें । फेडावया गीतापणें । वेद वेठला भलतेणें । सेव्य होआवया ॥ ज्ञाने.१८.१४५९ ॥ ना हें अर्थें रिगोनि मनीं । श्रवणें लागोनि कानीं । जपमिषें वदनीं । वसोनियां ॥ ज्ञाने.१८.१४६० ॥ ये गीतेचा पाठ जो जाणे । तयाचेनि सांगातीपणें । गीता लिहोनि वाहणें । पुस्तकमिषें ॥ ज्ञाने.१८.१४६१ ॥ ऐसैसा मीसकटा । संसाराचा चोहटां । गवादि घालीत चोखटा । मोक्षसुखाची ॥ ज्ञाने.१८.१४६२ ॥ परि आकाशीं वसावया । पृथ्वीवरी बैसावया । रविदीप्ती राहाटावया । आवार नभ ॥ ज्ञाने.१८.१४६३ ॥ तेविं उत्तम अधम ऐसें । सेवितां कवणातेंही न पुसे । कैवल्यदानें सरिसें । निववीत जगा ॥ ज्ञाने.१८.१४६४ ॥ यालागिं मागिली कुटी । भ्याला वेद गीतेच्या पोटीं । रिगाला आतां गोमटी । कीर्ति पातला ॥ ज्ञाने.१८.१४६५ ॥ म्हणौनि वेदाची सुसेव्यता । ते हे मूर्त जाण श्रीगीता । श्रीकृष्णें पंडुसुता । उपदेशिली ॥ ज्ञाने.१८.१४६६ ॥ परि वत्साचेनि वोरसें । दुभतें होय घरोद्देशें । जालें पांडवाचेनि मिषें । जगदुद्धरण ॥ ज्ञाने.१८.१४६७ ॥ चातकाचिये कणवे । मेघ पाणियेसिं धांवे । तेथ चराचर आघवें । निवालें जेवीं ॥ ज्ञाने.१८.१४६८ ॥ कां अनन्यगतीकमळा- । लागीं सूर्य ये वेळोवेळां । की सुखिया होइजे डोळां । त्रिभुवनींचा ॥ ज्ञाने.१८.१४६९ ॥ तैसें अर्जुनाचेनि व्याजें । गीता प्रकाशूनि श्रीराजें । संसारायेवढें थोर ओझें । फेडिलें जगाचें ॥ ज्ञाने.१८.१४७० ॥ सर्वशास्त्ररत्नदीप्ती । उजळिता हा त्रिजगती । सूर्य नव्हे लक्ष्मीपती- । वक्त्राकाशींचा ॥ ज्ञाने.१८.१४७१ ॥ बाप कुळ तें पवित्र । जेथिंचा पार्थ या ज्ञाना पात्र । जेणें गीता केलें स्वतंत्र । आवार जगा ॥ ज्ञाने.१८.१४७२ ॥ [चूर्णिका] हें असो मग तेणें । सद्गुरुश्रीकृष्णें । पार्थाचें मिसळणें । आणिलें द्वैता ॥ ज्ञाने.१८.१४७३ ॥ पाठीं म्हणतसे पांडवा । शास्त्र हें मानलें की जीवा । तेथ येरू म्हणे देवा । आपुलिया कृपा ॥ ज्ञाने.१८.१४७४ ॥ तरि निधान जोडावया । भाग्य घडे गा धनंजया । परि जोडिलें भोगावया । विपायें होय ॥ ज्ञाने.१८.१४७५ ॥ पैं क्षीरसागरायेवढें । अविरजी दुधाचें भांडें । सुरां असुरां केवढें । मथितां जालें ॥ ज्ञाने.१८.१४७६ ॥ तें साहसही फळा आलें । जें अमृतही डोळां देखिलें । परि वरिचिल चुकले । जतनेनें ॥ ज्ञाने.१८.१४७७ ॥ तेथ अमरत्वा वोगरिलें । तें मरणाचिलागीं जालें । भोगों नेणतां जोडलें । ऐसें आहे ॥ ज्ञाने.१८.१४७८ ॥ नहुष स्वर्गाधिपति जाला । परी राहाटीं भांबावला । तो भुजंगत्व पावला । नेणसी कायी ॥ ज्ञाने.१८.१४७९ ॥ म्हणौनि बहुत पुण्य तुवां । केलें तेणें धनंजया । आजि शास्त्रराजा इया । जालासि विषय ॥ ज्ञाने.१८.१४८० ॥ तरि ययाचि शास्त्राचेनी । संप्रदायें पांघुरौनी । शास्त्रार्थ हा निकेनीं । अनुष्ठीं हो ॥ ज्ञाने.१८.१४८१ ॥ येऱ्हवीं अमृतमथना- । सारिखें होईल अर्जुना । जरि रिघसी अनुष्ठाना । संप्रदायेंवीण ॥ ज्ञाने.१८.१४८२ । गाय धड जोडे गोमटी । ते तैंचि पय दे किरीटी । जैं जाणिजे हातवटी । सांजवणीची ॥ ज्ञाने.१८.१४८३ ॥ तैसा श्रीगुरु प्रसन्न होये । शिष्य विद्याही कीर लाहे । परि ते फळे संप्रदायें । उपासिलिया ॥ ज्ञाने.१८.१४८४ ॥ म्हणौनि शास्त्रीं जो इये । उचित संप्रदाय आहे । तो ऐक आतां बहुवें । आदरेंसी ॥ ज्ञाने.१८.१४८५ ॥</p>
<p>इदं ते नातपस्काय नाभक्ताय कदाचन । न चाशुश्रूषवे वाच्यं न च मां योऽभ्यसूयति ॥ भ.गी.१८.६७ ॥</p>
<p>[इदं ते] तरि तुवां हें जें पार्था । गीताशास्त्र लाधलें आस्था । [नातपस्काय] तें तपोहीना सर्वथा । [न] सांगावें ना हो ॥ ज्ञाने.१८.१४८६ ॥ [नाभक्ताय] अथवा तापसही जाला । परि गुरुभक्ती जो ढिला । तो वेदीं अंत्यज वाळिला । तैसा वाळीं ॥ ज्ञाने.१८.१४८७ ॥ ना तरि पुरोडाशु जैसा । न घापे वृद्ध तरी वायसा । गीता नेदी तैसी तापसा । गुरुभक्तिहीना ॥ ज्ञाने.१८.१४८८ ॥ [न चाशुश्रूषवे वाच्यं] कां तपही जोडे देहीं । भजे गुरुदेवांच्या ठाईं । परि आकर्णनीं नाहीं । चाड जरी ॥ ज्ञाने.१८.१४८९ ॥ तरि मागील दोहीं आंगीं । उत्तम होय कीर जगीं । परि या श्रवणालागीं । योग्य नोहे ॥ ज्ञाने.१८.१४९० ॥ मुक्ताफळ भलतैसें । हो परि मुख नसे । तंव गुण प्रवेशे । तेथ कायी ॥ ज्ञाने.१८.१४९१ ॥ सागर गंभीर होये । हें कोण ना म्हणत आहे । परि वृष्टी वायां जाये । जाली तेथ ॥ ज्ञाने.१८.१४९२ ॥ धालिया दिव्यान्न सुवावें । मग जें वायां धाडावें । तें आर्तीं कां न करावें । उदारपण ॥ ज्ञाने.१८.१४९३ ॥ [कदाचन] म्हणौनि योग्य भलतैसे । होत परी चाड नसे । तरि झणें वानिवसें । देसी हें तयां ॥ ज्ञाने.१८.१४९४ ॥ रूपाचा सुजाण डोळा । वोडवूं ये कायि परिमळा । जेथ जें माने तें फळा । तेथचि ये गा ॥ ज्ञाने.१८.१४९५ ॥ म्हणौनि तपी भक्ति । पाहावे ते सुभद्रापती । परि शास्त्रश्रवणीं अनासक्ति । वाळावेचि ते ॥ ज्ञाने.१८.१४९६ ॥ [न च मां योऽभ्यसूयति] ना तरी तपभक्ति । होऊनि श्रवणीं आर्ति । आथी ऐसी ही आयती । देखसी जरी ॥ ज्ञाने.१८.१४९७ ॥ तरी गीताशास्त्रनिर्मिता । जो मी सकळलोकशास्ता । तया मातें सामान्यता । बोलेल जो ॥ ज्ञाने.१८.१४९८ ॥ माझ्या सज्जनेंसिं मातें । पैशुन्याचेनि आव्हाते । येक आहाती तयांतें । योग्य न म्हण ॥ ज्ञाने.१८.१४९९ ॥ तयांची येर आघवी । सामग्री ऐसी जाणावी । दीपेंवीण ठाणदिवी । रात्रीची जैसी ॥ ज्ञाने.१८.१५०० ॥ अंग गोरें आणि तरुणें । वरि लेयिलें आहे लेणें । परि येकलेनि प्राणें । सांडिलें जेवीं ॥ ज्ञाने.१८.१५०१ ॥ सोनयाचें सुंदर । निर्वाळिलें होय घर । परि सर्पांगना द्वार । रुंधलें आहे ॥ ज्ञाने.१८.१५०२ ॥ निपजे दिव्यान्न चोखट । परि माजी काळकूट । असो मैत्री कपट- । गर्भिणी जैसी ॥ ज्ञाने.१८.१५०३ ॥ तैसी तपभक्तिमेधा । तयाची जाण प्रबुद्धा । जो माझयांची कां निंदा । माझीचि करी ॥ ज्ञाने.१८.१५०४ ॥ याकारणें धनंजया । तो भक्त मेधावी तपिया । तरि नको बापा इया । शास्त्रा आतळों देवों ॥ ज्ञाने.१८.१५०५ ॥ काय बहु बोलों निंदका । योग्य स्रष्टयाहीसारिखा । गीता हे कवतिका- । लागींही नेदीं ॥ ज्ञाने.१८.१५०६ ॥ [चूर्णिका] म्हणौनि तपाचा धनुर्धरा । तळीं दाटोनि गाडोरां । वरि गुरुभक्तीचा पुरा । प्रासाद जो जाला ॥ ज्ञाने.१८.१५०७ ॥ आणि श्रवणेच्छेचा पुढां । दारवंटा सदा उघडा । वरी कलश चोखडा । अनिंदारत्नांचा ॥ ज्ञाने.१८.१५०८ ॥</p>
<p>य इदं परमं गुह्यं मद्भक्तेष्वभिधास्यति । भक्तिं मयि परां कृत्वा मामेवैष्यत्यसंशयः ॥ भ.गी.१८.६८ ॥</p>
<p>[य इदं परमं गुह्यं] ऐशा भक्तालयीं चोखटीं । गीतारत्नेश्वर हा प्रतिष्ठीं । मग माझिया संवसाटीं । तुकसी जगीं ॥ ज्ञाने.१८.१५०९ ॥ कां जे एकाक्षरपणेंसीं । त्रिमात्रकेचिये कुशी । प्रणव होता गर्भवासीं । सांकडला ॥ ज्ञाने.१८.१५१० ॥ तो गीतेचिया बाहळीं । वेदबीज गेलें पाल्हाळीं । की गायत्री फुलीं फळीं । श्लोकांच्या आली ॥ ज्ञाने.१८.१५११ ॥ ते हे मंत्ररहस्य गीता । मेळवी जो माझिया भक्ता । अनन्यजीवना माता । बाळका जैसी ॥ ज्ञाने.१८.१५१२ ॥ [मद्भक्तेष्वभिधास्यति] तैसी भक्तां गीतेसीं । भेटी करी जो आदरेंसीं । तो [मामेवैष्यत्यसंशयः] देहापाठीं मजसीं । येकचि होय ॥ ज्ञाने.१८.१५१३ ॥</p>
<p>न च तस्मान्मनुष्येषु कश्चिन्मे प्रियकृत्तमः । भविता न च मे तस्मादन्यः प्रियतरो भुवि ॥ भ.गी.१८.६९ ॥</p>
<p>[तस्मात्] आणि देहाचेंही लेणें । लेऊनि वेगळेपणें । असे तंव जीवें प्राणें । तोचि पढिये ॥ ज्ञाने.१८.१५१४ ॥ [मनुष्येषु] ज्ञानियां कर्मठां तापसां । यया खुणेचिया माणुसां- । माजि तो एक गा जैसा । पढिये मज ॥ ज्ञाने.१८.१५१५ ॥ [न च] तैसा भूतळीं आघवा । आन न देखें पांडवा । जो गीता सांगे मेळावां । भक्तजनांचा ॥ ज्ञाने.१८.१५१६ ॥ [भक्तिं मयि परां कृत्वा इति पूर्वश्लोकस्थं पदं] मज ईश्वराचेनि लोभें । हे गीता पढतां अक्षोभें । जो मंडन होय सभे । संतांचिये ॥ ज्ञाने.१८.१५१७ ॥ नवपल्लवीं रोमांचित । मंदानिळें कांपवित । आमोदजळें वोसंडत । फुलांचे डोळे ॥ ज्ञाने.१८.१५१८ ॥ कोकिळा कलरवाचेनि मिषें । सद्गद बोलवित जैसें । वसंत कां प्रवेशे । मद्भक्तआरामीं ॥ ज्ञाने.१८.१५१९ ॥ कां जन्माचें फळ चकोरां । होत जैं चंद्र ये अंबरा । ना ना नवघन मयूरां । वो देत पावे ॥ ज्ञाने.१८.१५२० ॥ [कश्चिन्मे प्रियकृत्तमः] तैसा सज्जनांच्या मेळापीं । गीतापद्यरत्नीं उमपीं । वर्षे जो माझ्या रूपीं । हेतु ठेऊनि ॥ ज्ञाने.१८.१५२१ ॥ [भवितेति] मग तयाचेनि पाडें । पढियंतें मजफुडें । नाहींचि गा मागेंफुडें । न्याहाळितां ॥ ज्ञाने.१८.१५२२ ॥ [चूर्णिका] अर्जुना हा ठायवरी । मी तयातें सूयें जिव्हारीं । जो गीतार्थाचें करी । परगुणें संतां ॥ ज्ञाने.१८.१५२३ ॥</p>
<p>अध्येष्यते च य इमं धर्म्यं संवादमावयोः । ज्ञानयज्ञेन तेनाहमिष्टः स्यामिति मे मतिः ॥ भ.गी.१८.७० ॥</p>
<p>[अध्येष्यते इति] पैं माझिया तुझिया मिळणीं । वाढीनली जे हे काहाणी । मोक्षधर्म कां जिणी । आलासे जेथें ॥ ज्ञाने.१८.१५२४ ॥ तो हा सकळार्थप्रद । आम्हां दोघांचा संवाद । न करितां पदभेद । पाठेंचि जो पढे ॥ ज्ञाने.१८.१५२५ ॥ [ज्ञानयज्ञेनेति] तेणें ज्ञानानळीं प्रदीप्तीं । मूळ अविद्येचिया आहुतीं । तोषविला होय सुमती । परमात्मा मी ॥ ज्ञाने.१८.१५२६ ॥ घेऊनि गीतार्थ उगाणा । ज्ञानिये जें विचक्षणा । ठाकिती तें गाणावाणा । गीतेचा तो लाहे ॥ ज्ञाने.१८.१५२७ ॥ गीतापाठकासि असे । फळ अर्थज्ञाचि-सरिसें । गीता माउलिये की नसे । जाणें तान्हें ॥ ज्ञाने.१८.१५२८ ॥</p>
<p>श्रद्धावाननसूयश्च श्रृणुयादपि यो नरः । सोऽपि मुक्तः शुभाँल्लोकान्प्राप्नुयात्पुण्यकर्मणाम् ॥ भ.गी.१८.७१ ॥</p>
<p>[श्रद्धावाननसूयश्च] आणि सर्वमार्गीं निंदा । सांडूनि आस्था पैं शुद्धा । गीताश्रवणीं श्रद्धा । उभारी जो ॥ ज्ञाने.१८.१५२९ ॥ [श्रृणुयादपि यो नरः] तयाच्या श्रवणपुटीं । गीतेचीं अक्षरें जंव पैठीं । होती ना तंव उठाउठीं । पळेचि पाप ॥ ज्ञाने.१८.१५३० ॥ [पुण्यकर्मणां] अटवीयेमाजी जैसा । वह्नि रिघतां सहसा । लंघिती कां दिशा । वनौकें तियें ॥ ज्ञाने.१८.१५३१ ॥ कां उदयाचळकुळीं । झळकतां अंशुमाळी । तिमिरें अंतराळीं । हारपती ॥ ज्ञाने.१८.१५३२ ॥ तैसा कानाच्या महाद्वारीं । गीता गजर जेथ करी । तेथ सृष्टीचिये आदिवरी । जायचि पाप ॥ ज्ञाने.१८.१५३३ ॥ ऐसी जन्मवल्ली धुवट । होय पुण्यरूप चोखट । याहीवरी अचाट । लाहे फळ ॥ ज्ञाने.१८.१५३४ ॥ जे इये गीतेचीं अक्षरें । जेतुलीं का कर्णद्वारें । रिघती तेतुले होती पुरे । अश्वमेध की ॥ ज्ञाने.१८.१५३५ ॥ म्हणौनि श्रवणें पापें जाती । [शुभाँल्लोकान्प्राप्नुयात्] आणि धर्म धरी उन्नती । तेणें स्वर्गराज्य संपत्ती । लाहेचि शेखीं ॥ ज्ञाने.१८.१५३६ ॥ [सोऽपि मुक्तः] तो पैं मज यावयालागीं । पहिलें पेणें करी स्वर्गीं । मग आवडे तंव भोगी । पाठीं मजचि मिळे ॥ ज्ञाने.१८.१५३७ ॥ [अयं भावः] ऐसी गीता धनंजया । ऐकतया आणि पढतया । फळे महानंदें मियां । बहु काय बोलों ॥ ज्ञाने.१८.१५३८ ॥ [चूर्णिका] याकारणें हें असो । परि जयालागीं शास्त्रातिसो । केला तें तंव तुज पुसों । काज तुझें ॥ ज्ञाने.१८.१५३९ ॥</p>
<p>कच्चिदेतच्छ्रुतं पार्थ त्वयैकाग्रेण चेतसा । कच्चिदज्ञानसम्मोहः प्रनष्टस्ते धनञ्जय ॥ भ.गी.१८.७२ ॥</p>
<p>[कच्चिदेतच्छ्रुतं पार्थेति] तरि सांग पां पांडवा । हा शास्त्रसिद्धांत आघवा । तुज एकचित्तें फावा । गेला आहे ॥ ज्ञाने.१८.१५४० ॥ आम्हीं जैसें जया रीती । उगाणिलें कानांच्या हातीं । येरीं तैसेंचि तुझ्या चित्तीं । पैठें केलें की ॥ ज्ञाने.१८.१५४१ ॥ अथवा माझारीं । गेलें सांडीविखुरी । किंवा उपेक्षेवरी । वाळूनि सांडिलें ॥ ज्ञाने.१८.१५४२ ॥ जैसें आम्हीं सांगीतलें । तैसेंचि हृदयीं फावलें । तरी सांग पां वहिलें । पुसेन तें मी ॥ ज्ञाने.१८.१५४३ ॥ [कच्चिदज्ञानसम्मोह इति] तरी स्वाज्ञानजनितें । मागिले मोहें तूतें । भुलविलें तो येथें । असे की नाहीं ॥ ज्ञाने.१८.१५४४ ॥ हें बहु पुसों काई । सांगें तूं आपुल्या ठाईं । कर्माकर्म कांहीं । देखतासी ॥ ज्ञाने.१८.१५४५ ॥ [अयं भावः] पार्थ स्वानंदैकरसें । विरेल ऐसा भेददशे । आणिला येणें मिषें । प्रश्नाचेनि ॥ ज्ञाने.१८.१५४६ ॥ पूर्णब्रह्म जाला पार्थ । तरी पुढील साधावया कार्यार्थ । मर्यादा श्रीकृष्णनाथ । उल्लंघों नेदी ॥ ज्ञाने.१८.१५४७ ॥ येऱ्हवीं आपलें करणें । सर्वज्ञ काय तो नेणे । परि केलें पुसणें । याचिलागीं ॥ ज्ञाने.१८.१५४८ ॥ एवं करोनियां प्रश्न । नसतेंचि अर्जुनपण । आणूनियां जालें पूर्णपण । तें बोलवी स्वयें ॥ ज्ञाने.१८.१५४९ ॥ [चूर्णिका] मग क्षीराब्धीतें सांडित । गगनीं पुंज मंडित । निवडे जैसा न निवडित । पूर्णचंद्र ॥ ज्ञाने.१८.१५५० ॥ तैसा ब्रह्म मी हें विसरे । तेथ जगचि ब्रह्मत्वें भरे । हेंही सांडी तरी विरे । ब्रह्मपणही ॥ ज्ञाने.१८.१५५१ ॥ ऐसा मोडत मांडत ब्रह्में । तो दुःखें देहाचिये सीमे । मी अर्जुन येणें नामें । उभा ठेला ॥ ज्ञाने.१८.१५५२ ॥ मग कांपतां करतळीं । दडपूनि रोमावळी । पुलकु स्वेदजळीं । जिरऊनियां ॥ ज्ञाने.१८.१५५३ ॥ प्राणक्षोभे डोलतया । आंगा आंगचि टेंकया- । सूनि स्तंभ चाळया । भुलौनियां ॥ ज्ञाने.१८.१५५४ ॥ नेत्रयुगुळाचेनि वोतें । आनंदामृताचें भरितें । वोसंडत तें मागुतें । काढूनियां ॥ ज्ञाने.१८.१५५५ ॥ विविधा औत्सुक्यांची दाटी । चीप दाटत होती कंठीं । ते करूनियां पैठी । हृदयामाजी ॥ ज्ञाने.१८.१५५६ ॥ वाचेचें वितुळणें । सांवरूनि प्राणें । अक्रमाचें श्वसणें । ठेऊनि ठायीं ॥ ज्ञाने.१८.१५५७ ॥</p>
<p>अर्जुन उवाच - नष्टो मोहः स्मृतिर्लब्धा त्वत्प्रसादान्मयाच्युत । स्थितोऽस्मि गतसन्देहः करिष्ये वचनं तव ॥ भ.गी.१८.७३ ॥</p>
<p>[नष्टो मोहः] मग अर्जुन म्हणे काय देवो । पुसताति आवडे मोहो । तरी तो सकुटुंब गेला जी ठावो । घेऊनि आपला ॥ ज्ञाने.१८.१५५८ ॥ पासीं येऊनि दिनकरें । डोळयांतें आंधारें । पुसिजे हें कायि सरे । कोणे गांवीं ॥ ज्ञाने.१८.१५५९ ॥ तैसा तूं श्रीकृष्णराया । आमुचियां डोळयां । गोचर हेंचि कायिसया । न पुरे तंव ॥ ज्ञाने.१८.१५६० ॥ वरि लोभें मायेपासूनि । तें सांगसी तोंड भरूनि । जें कायीसेनिही करूनि । जाणूं नये ॥ ज्ञाने.१८.१५६१ ॥ आतां मोह असे की नाहीं । हें ऐसें जी पुससी काई । कृतकृत्य जाहलों पाहीं । तुझेपणें ॥ ज्ञाने.१८.१५६२ ॥ गुंतलों होतों अर्जुनगुणें । तो मुक्त झालों तुझेपणें । आतां पुसणें सांगणें । दोन्ही नाहीं ॥ ज्ञाने.१८.१५६३ ॥ [त्वत्प्रसादान्मयाच्युत] मी तुझेनि प्रसादें । लाधलेनि आत्मबोधें । मोहाचे तया कांदे । नेदीच उरों ॥ ज्ञाने.१८.१५६४ ॥ [स्मृतिर्लब्धा] आतां करणें कां न करणें । हें जेणें उठी दुजेपणें । तें तूंवांचूनि नेणें । सर्वत्र गा ॥ ज्ञाने.१८.१५६५ ॥ [स्थितोऽस्मि गतसन्देहः] येविषयीं माझ्या ठायीं । संदेहाचें नुरेचि कांहीं । त्रिशुद्धी कर्म जेथ नाहीं । तें मी जालों ॥ ज्ञाने.१८.१५६६ ॥ तुझेनि मज मी पावोनी । कर्तव्य नेलें निपटूनि । [करिष्ये वचनं तव] परि आज्ञा तुझीवांचोनी । आन नाहीं प्रभो ॥ ज्ञाने.१८.१५६७ ॥ कां जें दृश्य दृश्यातें नाशी । जें दुजें द्वैतातें ग्रसी । जें एक परि सर्वदेशीं । वसवी सदा ॥ ज्ञाने.१८.१५६८ ॥ जयाचेनि संबंधें बंध फिटे । जयाचिया आशा आस तुटे । जें भेटलयां सर्व भेटे । आपणपांचि ॥ ज्ञाने.१८.१५६९ ॥ तें तूं गुरुलिंग जी माझें । जें येकलेपणींचे विरजें । जयालागीं वोलांडिजे । अद्वैतबोध ॥ ज्ञाने.१८.१५७० ॥ आपणचि होऊनि ब्रह्म । सारिजे कृत्याकृत्याचें काम । मग कीजे कां निःसीम । सेवा जयाची ॥ ज्ञाने.१८.१५७१ ॥ गंगा सिंधु सेवूं गेली । पावतांचि समुद्र जाली । तेवीं भक्तां सेल दिधली । निजपदाची ॥ ज्ञाने.१८.१५७२ ॥ तो तूं माझा जी निरुपचारू । श्रीकृष्णा सेव्य सद्गुरू । मा ब्रह्मतेचा उपकारू । हाचि मानीं ॥ ज्ञाने.१८.१५७३ ॥ जें मज तुम्हां आड । होतें भेदाचें कवाड । तें फेडोनि केलें गोड । सेवासुख ॥ ज्ञाने.१८.१५७४ ॥ तरी आतां तुझी आज्ञा । सकळ देवाधिदेवराज्ञा । करीन देयीं अनुज्ञा । भलतियेविषयीं ॥ ज्ञाने.१८.१५७५ ॥ [अयं भावः] यया अर्जुनाचिया बोला । देव नाचे सुखें भुलला । म्हणे विश्वफळा जाला । फळ हा मज ॥ ज्ञाने.१८.१५७६ ॥ उणेनि उमचला सुधाकर । देखुनी आपला कुमर । मर्यादा क्षीरसागर । विसरेचिना ॥ ज्ञाने.१८.१५७७ ॥ [चूर्णिका] ऐसें संवादाचा बहुलां । लग्न दोघांचियां आंतुलां । लागलें देखोनि जाला । निर्भर संजय ॥ ज्ञाने.१८.१५७८ ॥ तेणें म्हणतसे संजयो । बाप कृपानिधी रावो । तो आपुला मनोभावो । अर्जुनेंसीं केला ॥ ज्ञाने.१८.१५७९ ॥ तेणें उचंबळलेपणें । संजय धृतराष्ट्रातें म्हणे । जी कैसें बादरायणें । रक्षिलों दोघे ॥ ज्ञाने.१८.१५८० ॥ आजि तुमतें अवधारा । नाहीं चर्मचक्षुही संसारा । की ज्ञानदृष्टी व्यवहारा । आणिलेति ॥ ज्ञाने.१८.१५८१ ॥ आणि रथींचिये राहाटी । घेई जो घोडेयासाठीं । तया आम्हां या गोष्टी । गोचरा होती ॥ ज्ञाने.१८.१५८२ ॥ वरी जुंझाचें निर्वाण । मांडलें असे दारुण । दोहीं हारीं आपण । हारपिजे जैसें ॥ ज्ञाने.१८.१५८३ ॥ येवढा जिये सांकडां । कैसा अनुग्रहो पैं गाढा । जे ब्रह्मानंद उघडा । भोगवीतसे ॥ ज्ञाने.१८.१५८४ ॥ ऐसें संजय बोलिला । परि न द्रवे येरु उगला । चंद्रकिरणीं शिवतला । पाषाण जैसा ॥ ज्ञाने.१८.१५८५ ॥ हे देखोनि तयाची दशा । मग करीचिना सरिसा । परि सुखें जाला पिसा । बोलतसे ॥ ज्ञाने.१८.१५८६ ॥ भुलविला हर्षवेगें । म्हणौनि धृतराष्ट्रा सांगे । येऱ्हवीं नव्हे तयाजोगें । हें कीर जाणे ॥ ज्ञाने.१८.१५८७ ॥</p>
<p>सञ्जय उवाच - इत्यहं वासुदेवस्य पार्थस्य च महात्मनः । संवादमिममश्रौषमद्भुतं रोमहर्षणम् ॥ भ.गी.१८.७४ ॥</p>
<p>[इति] मग म्हणे पैं कुरुराजा । ऐसा भ्रातृपुत्र तो तुझा । बोलिला तें अधोक्षजा । गोड जालें ॥ ज्ञाने.१८.१५८८ ॥ [महात्मनः इति कृष्णपार्थयोर्विशेषणं] अगा पूर्वापर सागर । यया नामासीचि सिनार । येर आघवें तें नीर । एक जैसें ॥ ज्ञाने.१८.१५८९ ॥ तैसा श्रीकृष्ण पार्थ ऐसें । हें आंगाचिपासीं दिसे । मग संवादीं जी नसे । कांहींचि भेद ॥ ज्ञाने.१८.१५९० ॥ पैं दर्पणाहूनि चोखें । दोन्ही होती सन्मुखें । तेथ येरीं येर देखे । आपणपें जैसें ॥ ज्ञाने.१८.१५९१ ॥ [संवादं] तैसा देवेंसीं पंडुसुत । आपणपें देवीं देखत । पांडवेंसीं देखे अनंत । आपणपें पार्थीं ॥ ज्ञाने.१८.१५९२ ॥ देव देवा भक्तालागीं । जिये विवर देखे आंगीं । येरु तियेचिही भागीं । दोन्ही देखे ॥ ज्ञाने.१८.१५९३ ॥ आणिक कांहींचि नाहीं । म्हणौनि करिती काई । दोघे येकपणें पाहीं । नांदताती ॥ ज्ञाने.१८.१५९४ ॥ आतां भेद जरी मोडे । तरी प्रश्नोत्तर कां घडे । ना भेदचि तरि जोडे । संवादसुख कां ॥ ज्ञाने.१८.१५९५ ॥ ऐसें बोलतां दुजेपणें । संवादीं द्वैत गिळणें । [इममश्रौष] तें ऐकिलें बोलणें । दोघांचें मियां ॥ ज्ञाने.१८.१५९६ ॥ उटूनि दोन्ही आरसे । वोडविलिया सरिसे । कोण कोणा पाहातसे । कल्पावें पां ॥ ज्ञाने.१८.१५९७ ॥ कां दीपासन्मुख । ठेविलिया दीपक । कोण कोणा अर्थिक । कोण जाणे ॥ ज्ञाने.१८.१५९८ ॥ ना ना अर्कापुढें अर्क । उदयलिया आणिक । कोण म्हणे प्रकाशक । प्रकाश्य कवण ॥ ज्ञाने.१८.१५९९ ॥ [अद्भुतं] हें निर्धारूं जातां फुडें । निर्धारासि ठक पडे । ते दोघे जाले येवढे । संवादें सरिसे ॥ ज्ञाने.१८.१६०० ॥ [अहं] जी मिळतां दोन्ही उदकें- । माजि लवण वारुं ठाके । की तयासीही निमिखें । तेंचि होय ॥ ज्ञाने.१८.१६०१ ॥ तैसें श्रीकृष्ण अर्जुन दोन्ही । संवादले तें मनीं । धरितां मजही वानी । तेचि होतसे ॥ ज्ञाने.१८.१६०२ ॥ ऐसें म्हणे ना मोटकें । तंव हिरोनि सात्त्विकें । आठव नेला नेणों कें । संजयपणाचा ॥ ज्ञाने.१८.१६०३ ॥ [रोमहर्षणं] रोमांच जंव फरके । तंव तंव आंग सुरके । स्तंभस्वेदांतें जिंके । एकला कंप ॥ ज्ञाने.१८.१६०४ ॥ अद्वयानंदस्पर्शें । दिठी रसमय जाली असे । ते अश्रु नव्हती जैसें । द्रवत्वचि ॥ ज्ञाने.१८.१६०५ ॥ नेणों काय न माय पोटीं । काय नेणों गुंफे कंठीं । वागर्था पडत मिठी । उससाचिया ॥ ज्ञाने.१८.१६०६ ॥ किंबहुना सात्त्विकां आठां । चाचर मांडतां उमेठा । संजय जाहलासे चोहटां । संवादसुखाचा ॥ ज्ञाने.१८.१६०७ ॥ तया सुखाची ऐसी जाती । जे आपणचि धरी शांती । मग पुढती देहस्मृती । लाधली तेणें ॥ ज्ञाने.१८.१६०८ ॥</p>
<p>व्यासप्रसादाच्छ्रुतवानेतद्गुह्यमहं परम् । योगं योगेश्वरात्कृष्णात्साक्षात्कथयतः स्वयम् ॥ भ.गी.१८.७५ ॥</p>
<p>[व्यासप्रसादाच्छ्रुतवान्] तेव्हां बैसतेनि आनंदें । म्हणे जी जें उपनिषदें । नेणती तें व्यासप्रसादें । ऐकिलें मियां ॥ ज्ञाने.१८.१६०९ ॥ [एतद्गुह्यमहं] ऐकतांचि ते गोठी । ब्रह्मत्वाची पडिली मिठी । मीतूंपणेंसीं दिठी । विरोनि गेली ॥ ज्ञाने.१८.१६१० ॥ [योगं योगेश्वरात्कृष्णात्] हे आघवेचि कां योग । जया ठाया येते मार्ग । तयाचें वाक्य सवंग । केलें मज व्यासें ॥ ज्ञाने.१८.१६११ ॥ [साक्षात्कथयतः स्वयं] अहो अर्जुनाचेनि मिषें । आपणपेंचि दुजें ऐसें । नटोनि आपणया उद्देशें । बोलिले जें देव ॥ ज्ञाने.१८.१६१२ ॥ [अयं भावः] तेथ की माझे श्रोत्र । पाटाचें जाले जी पात्र । काय वानूं स्वतंत्र । सामर्थ्य श्रीगुरूंचें ॥ ज्ञाने.१८.१६१३ ॥</p>
<p>राजन्संस्मृत्य संस्मृत्य संवादमिममद्भुतम् । केशवार्जुनयोः पुण्यं हृष्यामि च मुहुर्मुहुः ॥ भ.गी.१८.७६ ॥</p>
<p>[राजन् इति स्पष्टं इमं अद्भुतं] राया हें बोलतां विस्मित होये । [केशवार्जुनयोः पुण्यं] तेणेंचि मोडावला ठाये । रत्नीं की रत्नकिळा ये । झांकोळित जैसी ॥ ज्ञाने.१८.१६१४ ॥ [हृष्यामि च मुहुर्मुहुः] हिमवंतींचीं सरोवरें । चंद्रोदयीं होती काश्मीरें । मग सूर्यागमीं माघारें । द्रवत्व ये ॥ ज्ञाने.१८.१६१५ ॥ [संस्मृत्य संस्मृत्य संवादं] तैसा शरीराचिया स्मृती । तो संवाद संजय चित्तीं । धरी आणि पुढती । तेचि होय ॥ ज्ञाने.१८.१६१६ ॥</p>
<p>तच्च संस्मृत्य संस्मृत्य रूपमत्यद्भुतं हरेः । विस्मयो मे महान्राजन्हृष्यामि च पुनः पुनः ॥ भ.गी.१८.७७ ॥</p>
<p>[राजन्] मग उठोनि म्हणे नृपा । [तच्चेति] श्रीहरीचिया विश्वरूपा । देखिलया उगा कां पां । असों लाहसी ॥ ज्ञाने.१८.१६१७ ॥ न देखणेनि जें दिसे । नाहींपणेंचि जें असे । विसरें आठवे तें कैसें । चुकवूं आतां ॥ ज्ञाने.१८.१६१८ ॥ [विस्मयो मे महान्] देखोनि चमत्कार । कीजे तो नाहीं पैसार । मजही सकट महापुर । नेत आहे ॥ ज्ञाने.१८.१६१९ ॥ ऐसा श्रीकृष्णार्जुन- । संवादसंगमीं स्नान । करूनि देतसे तिळदान । अहंतेचें ॥ ज्ञाने.१८.१६२० ॥ [हृष्यामि च पुनः पुनः] तेथ असंवरें आनंदें । अलौकिकही कांहीं स्फुंदें । श्रीकृष्ण म्हणे सद्गदें । वेळोवेळां ॥ ज्ञाने.१८.१६२१ ॥ या अवस्थांची कांहीं । कौरवातें परी नाहीं । म्हणौनि रायें तें कांहीं । कल्पावें जंव ॥ ज्ञाने.१८.१६२२ ॥ तंव जाला सुखलाभ । आपणपां करूनि स्वयंभ । बुझाविला अवष्टंभ । संजयें तेणें ॥ ज्ञाने.१८.१६२३ ॥ तेथ कोणी येकी अवसरी । होआवी ते करूनि दुरी । रावो म्हणे संजया परी । कैसी तुझी गा ॥ ज्ञाने.१८.१६२४ ॥ तेणें तूंतें येथें व्यासें । बैसविलें कासया उद्देशें । अप्रसंगामाजि ऐसें । बोलसी काई ॥ ज्ञाने.१८.१६२५ ॥ रानींचें राऊळा नेलिया । दाही दिशा मानी सुनिया । कां रात्री होय पाहलया । निशाचरा ॥ ज्ञाने.१८.१६२६ ॥ जो जेथिंचें गौरव नेणे । तयासि तें भिंगुळवाणें । म्हणौनि अप्रसंग तेणें । म्हणावा की तो ॥ ज्ञाने.१८.१६२७ ॥ मग म्हणे सांगें प्रस्तुत । उदयलेंसे जें उत्कळित । तें कोणासि बा रे जैत । देईल शेखीं ॥ ज्ञाने.१८.१६२८ ॥ येऱ्हवीं विशेषें बहुतेक । आमुचें ऐसें मानसिक । जे दुर्योधनाचे अधिक । प्रताप सदा ॥ ज्ञाने.१८.१६२९ ॥ आणि येरांचेनि पाडें । दळही याचें देव्हडें । म्हणौनि जैत फुडें । आणील ना तें ॥ ज्ञाने.१८.१६३० ॥ आम्हां तंव गमे ऐसें । मा तुझें जोतिष कैसें । तें नेणों संजया असे । तैसें सांग पां ॥ ज्ञाने.१८.१६३१ ॥</p>
<p>यत्र योगेश्वरः कृष्णो यत्र पार्थो धनुर्धरः । तत्र श्रीर्विजयो भूतिर्ध्रुवा नीतिर्मतिर्मम ॥ भ.गी.१८.७८ ॥ ॐ तत्सदिति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे मोक्षसंन्यासयोगो नामाष्टादशोऽध्यायः ॥ भ.गी.१८.पुष्पिका ॥</p>
<p>[यत्र योगेश्वरः कृष्णो] यया बोला संजयो म्हणे । जी येरयेरांचें मी नेणें । परि आयुष्य तेथें जिणें । हें फुडें की गा ॥ ज्ञाने.१८.१६३२ ॥ चंद्र तेथें चंद्रिका । शंभु तेथें अंबिका । संत तेथें विवेका । असणें की जी ॥ ज्ञाने.१८.१६३३ ॥ रावो तेथें कटक । सौजन्य तेथें सोइरीक । वह्नि तेथें दाहक । सामर्थ्य की ॥ ज्ञाने.१८.१६३४ ॥ दया तेथें धर्म । धर्म तेथें सुखागम । सुखीं पुरुषोत्तम । असे जैसा ॥ ज्ञाने.१८.१६३५ ॥ वसंत तेथें वनें । वन तेथ सुमनें । सुमनीं पालिंगनें । सारंगांचीं ॥ ज्ञाने.१८.१६३६ ॥ गुरु तेथ ज्ञान । ज्ञानीं आत्मदर्शन । दर्शनीं समाधान । आथी जैसें ॥ ज्ञाने.१८.१६३७ ॥ भाग्य तेथ विलास । सुख तेथें उल्लास । हें असो तेथ प्रकाश । सूर्य जेथें ॥ ज्ञाने.१८.१६३८ ॥ तैसें सकळ पुरुषार्थ । जेणें स्वामी कां सनाथ । तो श्रीकृष्ण रावो जेथ । [तत्र श्रीः] तेथ लक्ष्मी ॥ ज्ञाने.१८.१६३९ ॥ [भूतिः] आणि आपलेनि कांतेसीं । ते जगदंबा जयापासीं । अणिमादिकी काय दासी । नव्हती तयातें ॥ ज्ञाने.१८.१६४० ॥ [विजयः] कृष्ण विजयस्वरूप निजांगें । तो राहिला असे जेणें भागें । तैं जय लागवेगें । तेथेंचि आहे ॥ ज्ञाने.१८.१६४१ ॥ [यत्र पार्थो धनुर्धरः] विजयी नामें अर्जुन विख्यात । विजयस्वरूप श्रीकृष्णनाथ । श्रियेसीं विजय निश्चित । तेथेंचि असे ॥ ज्ञाने.१८.१६४२ ॥ तयाचिये देशींच्या झाडीं । कल्पतरूतें होडी । न जिणावें कां येवढीं । मायबापें असतां ॥ ज्ञाने.१८.१६४३ ॥ ते पाषाणही आघवे । चिंतारत्नें कां नोहावे । तिये भूमिके कां न यावें । सुवर्णत्व ॥ ज्ञाने.१८.१६४४ ॥ तयाचिया गांवींचिया । नदी अमृतें वाहाविया । नवल काय राया । विचारीं पां ॥ ज्ञाने.१८.१६४५ ॥ तयाचे बिसाट शब्द । सुखें म्हणों येती वेद । सदेह सच्चिदानंद । कां नोहावे ते ॥ ज्ञाने.१८.१६४६ ॥ पैं स्वर्गापवर्ग दोन्हीं । इयें पदें तया अधीनीं । श्रीकृष्ण बाप जननी । कमळा जया ॥ ज्ञाने.१८.१६४७ ॥ म्हणौनि जिया बाहीं उभा । तो लक्ष्मीयेचा वल्लभा । तेथ सर्वसिद्धि स्वयंभा । येर मी नेणें ॥ ज्ञाने.१८.१६४८ ॥ आणि समुद्राचा मेघ । उपयोगें तयाहूनि चांग । तैसा पार्थीं आजि लाग । आहे तये ॥ ज्ञाने.१८.१६४९ ॥ कनकत्वदीक्षागुरू । लोहा परीस होय कीरू । परि जगा पोसिता व्यवहारू । तेंचि जाणे ॥ ज्ञाने.१८.१६५० ॥ येथ गुरुत्वा येतसे उणें । ऐसें झणें कोण्ही म्हणे । वह्नि प्रकाश दीपपणें । प्रकाशी आपला ॥ ज्ञाने.१८.१६५१ ॥ तैसा देवाचिया शक्ती । पार्थ देवासीच बहुती । परी माने इये स्तुती । गौरव असे ॥ ज्ञाने.१८.१६५२ ॥ आणि पुत्रें मी सर्व गुणीं । जिणावा हे बापा शिराणी । तरी ते शार्ङ्गपाणी । फळा आली ॥ ज्ञाने.१८.१६५३ ॥ किंबहुना ऐसा नृपा । पार्थ जालासे कृष्णकृपा । तो जयाकडे साक्षेपा । रीती आहे ॥ ज्ञाने.१८.१६५४ ॥ तोचि गा विजयासि ठावो । येथ तुज कोण संदेहो । तेथ न ये तरी वावो । विजयोचि होय ॥ ज्ञाने.१८.१६५५ ॥ म्हणौनि जेथ श्री तेथ श्रीमंत । जेथ तो पंडूचा सुत । तेथ विजय समस्त । अभ्युदय तेथ ॥ ज्ञाने.१८.१६५६ ॥ [ध्रुवा] जरी व्यासाचेनि साचें । धिरे मन तुमचें । तरि या बोलाचें । ध्रुवचि माना ॥ ज्ञाने.१८.१६५७ ॥ [नीतिः] जेथ तो श्रीवल्लभ । तेथ भक्तकदंब । तेथ सुख आणि लाभ । मंगळाचा ॥ ज्ञाने.१८.१६५८ ॥ [मतिर्मम] या बोला आन होये । तरी व्यासाचा अंक न वाहें । ऐसें गाजोनि बाहे । उभिली तेणें ॥ ज्ञाने.१८.१६५९ ॥ [‘श्लोकमाहात्म्यं’] एवं भारताचा आवांका । आणूनि श्लोका येका । संजयें कुरुनायका । दीधला हातीं ॥ ज्ञाने.१८.१६६० ॥ जैसा नेणों केवढा वह्नी । परि गुणाग्रीं ठेऊनी । आणिजे सूर्याची हानी । निस्तरावया ॥ ज्ञाने.१८.१६६१ ॥ तैसें शब्दब्रह्म अनंत । जालें सवालक्ष भारत । भारताचें शतें सात । सर्वस्व गीता ॥ ज्ञाने.१८.१६६२ ॥ तयाही सातां शतांचा । इत्यर्थ हा श्लोकशेषींचा । व्यासशिष्य संजयाचा । पूर्णोद्गार जो ॥ ज्ञाने.१८.१६६३ ॥ येणें एकचि श्लोकें । राहे तेणें असकें । अविद्याजाताचें निकें । जिंतिलें होय ॥ ज्ञाने.१८.१६६४ ॥ ऐसे श्लोकशतें सात । गीतेचीं पदें आंगें वाहत । पदें म्हणों की परमामृत । गीताकाशींचें ॥ ज्ञाने.१८.१६६५ ॥ की आत्मराजाचिये सभे । गीते वोडवले हे खांबे । मज श्लोक प्रतिभे । ऐसे येत ॥ ज्ञाने.१८.१६६६ ॥ की गीता हे सप्तशती । मंत्रप्रतिपाद्य भगवती । मोहमहिषा मुक्ती । आनंदली असे ॥ ज्ञाने.१८.१६६७ ॥ म्हणौनि मनें कायें वाचा । जो सेवक होईल इयेचा । तो स्वानंदसाम्राज्याचा । चक्रवर्ती करी ॥ ज्ञाने.१८.१६६८ ॥ की अविद्यातिमिररोखें । श्लोक सूर्यातें पैजा जिंके । ऐसे प्रकाशिले गीतामिषें । रायें श्रीकृष्णें ॥ ज्ञाने.१८.१६६९ ॥ की श्लोकाक्षरद्राक्षलता । मांडव जाली आहे गीता । संसारपथश्रांता । विसंबावया ॥ ज्ञाने.१८.१६७० ॥ की सभाग्यसंतीं भ्रमरीं । सेविले ते श्लोक कल्हारीं । श्रीकृष्णाख्य-सरोवरीं । सासिन्नली हे ॥ ज्ञाने.१८.१६७१ ॥ की श्लोक नव्हती आन । गमे गीतेचें महिमान । वाखाणिते बंदीजन । उदंड जैसें ॥ ज्ञाने.१८.१६७२ ॥ की श्लोकांचियां आवारा । सात शतें करूनि सुंदरा । सर्वागम गीतापुरा । वसों आले ॥ ज्ञाने.१८.१६७३ ॥ की निजकांता आत्मया । आवडी गीता मिळावया । श्लोक नव्हती बाह्या- । पसर कां जो ॥ ज्ञाने.१८.१६७४ ॥ की गीताकमळींचे भृंग । की हे गीतासागरतरंग । की हरीचे हे तुरंग । गीतारथींचे ॥ ज्ञाने.१८.१६७५ ॥ की श्लोक सर्व तीर्थसंघात । आला श्रीगीतेगंगे आंत । जे अर्जुन सिंहस्थ । जाला म्हणौनि ॥ ज्ञाने.१८.१६७६ ॥ की नोहे हे श्लोकश्रेणी । अचिंतचित्तचिंतामणी । की निर्विकल्पां लावणी । कल्पतरूंची ॥ ज्ञाने.१८.१६७७ ॥ ऐसिया शतेंसातश्लोकां । परि आगळा येकयेका । आतां कोण वेगळिका । वानावा पां ॥ ज्ञाने.१८.१६७८ ॥ तान्ही आणि पारठी । इया कामधेनूतें दिठी । सूनि जैसिया गोठी । कीजती ना ॥ ज्ञाने.१८.१६७९ ॥ दीपा आगिल मागिल । सूर्या धाकुटा वडील । अमृतसिंधु खोल । उथळ कायसा ॥ ज्ञाने.१८.१६८० ॥ तैसें पहिले सरते । श्लोक न म्हणावे गीते । जुनीं नवीं पारिजातें । आहाती काई ॥ ज्ञाने.१८.१६८१ ॥ आणि श्लोका पाड नाहीं । हें कीर समर्थू काई । येथ वाच्य वाचकही । भाग न धरी ॥ ज्ञाने.१८.१६८२ ॥ [‘पाठमाहात्म्यं’] जे इये शास्त्रीं येक । श्रीकृष्णचि वाच्य वाचक । हें प्रसिद्ध जाणे लोक । भलताही ॥ ज्ञाने.१८.१६८३ ॥ येथें अर्थें तेंचि पाठें । जोडे येवढेनि धटें । वाच्यवाचक येकवटें । साधितें शास्त्र ॥ ज्ञाने.१८.१६८४ ॥ म्हणौनि मज कांहीं । समर्थनीं आतां विषय नाहीं । गीता जाणा हे वाङ्मयी । श्रीमूर्ति प्रभूची ॥ ज्ञाने.१८.१६८५ ॥ शास्त्र वाच्यें अर्थें फळे । मग आपण मावळे । तैसें नव्हे हें सगळें । परब्रह्मचि ॥ ज्ञाने.१८.१६८६ ॥ तैसा विश्वाचिया कृपा । करूनि महानंद सोपा । अर्जुनव्याजें रूपा । आणिला देवें ॥ ज्ञाने.१८.१६८७ ॥ चकोराचेनि निमित्तें । तिन्ही भुवनें संतप्तें । निवविलीं कळावंतें । चंद्रें जेवीं ॥ ज्ञाने.१८.१६८८ ॥ [गीताशास्त्रं वेदमाता च मन्त्रो विप्रः पूज्यस्तच्चरित्रेऽभिलाषः । कृष्णे भक्तिः सर्वभूतानुकम्पा सद्भिः सङ्गो यस्य तस्याकृतं किम्] कां गौतमाचेनि मिषें । कळिकाळ ज्वरितोद्देशें । पाणिढाळ गिरीशें । गंगेचा केला ॥ ज्ञाने.१८.१६८९ ॥ तैसें गीतेचें हें दुभतें । वत्स करूनी पार्थातें । दुभीनली जगापुरतें । श्रीकृष्ण गाय ॥ ज्ञाने.१८.१६९० ॥ येथें जीवें जरी नाहाल । तरी हेंच कीर होआल । ना तरि पाठमिषें तिंबाल । जीभचि जरी ॥ ज्ञाने.१८.१६९१ ॥ तरि लोह एकें अंशें । झगटलिया परिसें । येरीकडे आपैसें । सुवर्ण होय ॥ ज्ञाने.१८.१६९२ ॥ तैसी पाठाची ते वाटी । श्लोकपाद लावाना जंव वोठीं । तंव ब्रह्मतेचि पुष्टी । येईल आंगा ॥ ज्ञाने.१८.१६९३ ॥ ना येणेंसीं मुख वांकडें । करूनि ठाकाल कानवडें । तरि कानींही घेतां पडे । तेचि लेख ॥ ज्ञाने.१८.१६९४ ॥ जे हे श्रवणें पाठें अर्थें । गीता नेदी मोक्षाआरौते । जैसा समर्थ दाता कोण्हातें । नास्ति न म्हणे ॥ ज्ञाने.१८.१६९५ ॥ म्हणौनि जाणतया सवा । गीताचि येेकी सेवां । काय कराल आघवां । शास्त्रीं येरीं ॥ ज्ञाने.१८.१६९६ ॥ [गीता सुगीता कर्तव्या श्लो.] आणि कृष्णार्जुनीं मोकळी । गोठी चावळिली जे निराळीं । ते श्रीव्यासें केली करतळीं । घेवों ये ऐसी ॥ ज्ञाने.१८.१६९७ ॥ बाळकातें वोरसें । माय जैं जेववूं बैसे । तैं तया ठाकती तैसे । घांस करी ॥ ज्ञाने.१८.१६९८ ॥ का अफाटा समीरणा । आपैतेंपण शाहाणा । केलें जैसें विंजणा । निर्मूनियां ॥ ज्ञाने.१८.१६९९ ॥ तैसें शब्दें जें न लभे । तें घडूनियां अनुष्टुभे । स्त्रीशूद्रादिप्रतिभे । सामाविलें ॥ ज्ञाने.१८.१७०० ॥ स्वातीचेनि पाणियें । न होती जरी मोतियें । तरी आंगीं सुंदरांचिये । कां शोभती तियें ॥ ज्ञाने.१८.१७०१ ॥ नाद वाद्या न येता । तरि कां गोचर होता । फुलें न होतां घेपता । आमोद केवीं ॥ ज्ञाने.१८.१७०२ ॥ गोडीं न होतीं पक्वान्नें । तरि कां फावती रसने । दर्पणावीण नयनें । नयन कां दिसे ॥ ज्ञाने.१८.१७०३ ॥ द्रष्टा श्रीगुरुमूर्ती । न रिगतां दृश्यपंथीं । तरि कां ह्या उपास्ती । आकळता तो ॥ ज्ञाने.१८.१७०४ ॥ तैसें वस्तु जें असंख्यात । तया संख्या शतें सात । न होती तरि कोणा येथ । फावों शकतें ॥ ज्ञाने.१८.१७०५ ॥ मेघ सिंधूचें पाणी वाहे । तरी जग तयाचेंचि पाहे । कां जें उमप तें नोहे । ठाकतें कोण्हा ॥ ज्ञाने.१८.१७०६ ॥ आणि वाचा जें न पवे । तें हे श्लोक न होते बरवे । तरि कानें मुखें फावे । ऐसें कां होतें ॥ ज्ञाने.१८.१७०७ ॥ म्हणोनि श्रीव्यासाचा हा थोर । विश्वासि जाला उपकार । जे श्रीकृष्णउक्ती आकार । ग्रंथाचा केला ॥ ज्ञाने.१८.१७०८ ॥ [ग्रन्थकर्तृत्वाभिमानपरिहारः] आणि तोचि हा मी आतां । श्रीव्यासाचीं पदें पाहतां । आणिला श्रवणपथा । मऱ्हाठिया ॥ ज्ञाने.१८.१७०९ ॥ व्यासादिकांचे उन्मेख । राहाटती जेथ साशंक । तेथ मीही रंक येक । वाचाळी करीं ॥ ज्ञाने.१८.१७१० ॥ परि गीता ईश्वर भोळा । ले व्यासोक्तिकुसुममाळा । तरि माझिया दूर्वादळा । ना न म्हणे की ॥ ज्ञाने.१८.१७११ ॥ आणि क्षीरसिंधूचिया तटा । पाणिया येती गजघटा । तेथ काय मुरकुटा । वारिजत असे ॥ ज्ञाने.१८.१७१२ ॥ पांखकुंटे पाखिरुं । नुडे तरी नभींच स्थिरू । गगन आक्रमी सत्वरु । तो गरुडही तेथ ॥ ज्ञाने.१८.१७१३ ॥ राजहंसाचें चालणें । भूतळीं जालिया शहाणें । आणिकें काय कोणें । चालावेंचि ना ॥ ज्ञाने.१८.१७१४ ॥ जी आपुलेनि अवकाशें । अगाध जळ घेपे कलशें । चुळीं चूळपणा ऐसें । भरूनि न निघे ॥ ज्ञाने.१८.१७१५ ॥ दिवटीच्या आंगीं थोरी । तरि ते बहु तेज धरी । वाती आपुलिया परी । आणीच की ना ॥ ज्ञाने.१८.१७१६ ॥ जी समुद्राचेनि पैसें । समुद्रीं आकाश आभासे । थिल्लरीं थिल्लराऐसें । बिंबेचि पैं ॥ ज्ञाने.१८.१७१७ ॥ तेविं व्यासादिक महामती । वावरों येती इये ग्रंथीं । मा आम्ही ठाकों हे युक्ती । न मिळे कीर ॥ ज्ञाने.१८.१७१८ ॥ जिये सागरीं जळचरें । संचरती मंदराकारें । तेथ देखोनि शफरें येरें । पोहों न लाहती ॥ ज्ञाने.१८.१७१९ ॥ अरुण आंगाजवळिके । म्हणोनि सूर्यातें देखे । मा भूतळींची न देखे । मुंगी काई ॥ ज्ञाने.१८.१७२० ॥ यालागीं आम्हां प्राकृतां । देशिकारें बंधें गीता । म्हणणें हें अनुचिता । कारण नोहे ॥ ज्ञाने.१८.१७२१ ॥ आणि बाप पुढां जाये । ते घेत पाउलाची सोये । बाळ ये तरि न लाहे । पावों कायी ॥ ज्ञाने.१८.१७२२ ॥ तैसा व्यासाचा मागोवा घेत । भाष्यकारांतें वाट पुसत । अयोग्यही मी न पवत । कें जाईन ॥ ज्ञाने.१८.१७२३ ॥ आणि पृथ्वी जयाचिया क्षमा । नुबगे स्थावरजंगमा । जयाचेनि अमृतें चंद्रमा । निववी जग ॥ ज्ञाने.१८.१७२४ ॥ जयाचें आंगिक असिकें । तेज लाहोनि अर्कें । आंधाराचें सावाइकें । लोटिजत आहे ॥ ज्ञाने.१८.१७२५ ॥ समुद्रा जयाचें तोय । तोया जयाचें माधुर्य । माधुर्या सौंदर्य । जयाचेनि ॥ ज्ञाने.१८.१७२६ ॥ पवना जयाचें बळ । आकाश जेणें पघळ । ज्ञान जेणें उज्ज्वळ । चक्रवर्ती ॥ ज्ञाने.१८.१७२७ ॥ वेद जेणें सुभास । सुख जेणें सोल्लास । हें असो रूपस । विश्व जेणें ॥ ज्ञाने.१८.१७२८ ॥ तो सर्वोपकारी समर्थ । सद्गुरु श्रीनिवृत्तिनाथ । राहटत असे मजहीआंत । रिघोनियां ॥ ज्ञाने.१८.१७२९ ॥ आतां आयती गीता जगीं । मी सांगें मऱ्हाठिया भंगीं । येथ कें विस्मयालागीं । ठाव आहे ॥ ज्ञाने.१८.१७३० ॥ श्रीगुरूंचेनि नांवें माती । डोंगरीं जयापासीं होती । तेणें कोळियें त्रिजगती । येकवद केली ॥ ज्ञाने.१८.१७३१ ॥ चंदनें वेधलीं झाडें । जालीं चंदनाचेनि पाडें । वसिष्ठें मांडली की भांडे । भानूसीं शाटी ॥ ज्ञाने.१८.१७३२ ॥ मा मी तंव चित्ताथिला । आणि श्रीगुरु ऐसा दादुला । जो दिठीवेनि आपुला । बैसवी पदीं ॥ ज्ञाने.१८.१७३३ ॥ आधींचि देखणी दिठी । वरी सूर्य पुरवी पाठी । तैं न दिसे ऐसी गोठी । केंही आहे ॥ ज्ञाने.१८.१७३४ ॥ म्हणोनि माझे नित्य नवे । श्वासोच्छ्वासही प्रबंध होआवेे । श्रीगुरुकृपा काय नोहे । ज्ञानदेव म्हणे ॥ ज्ञाने.१८.१७३५ ॥ [ग्रन्थवैभवकथनम्] याकारणें मियां । श्रीगीतार्थ मऱ्हाठिया । केला लोकां यया । दिठीचा विषो ॥ ज्ञाने.१८.१७३६ ॥ परि मऱ्हाठे बोल रंगें । कवळितां पैं गीतांगें । तैं गातयाचेनि पांगें । येकाढ्यता नोहे ॥ ज्ञाने.१८.१७३७ ॥ म्हणौनि गीता गावों म्हणे । तैं गाणिवे होती लेणें । ना मोकळे तरि उणें । गीताही आणित ॥ ज्ञाने.१८.१७३८ ॥ सुंदर आंगीं लेणें न सूये । तैं तो मोकळा श्रृंगार होये । ना लेइलें तरि आहे । तैसें कें उचित ॥ ज्ञाने.१८.१७३९ ॥ कां मोतियांची जैसी जाती । सोनयाही मान देती । ना तरि मानवती । अंगेंचि सडीं ॥ ज्ञाने.१८.१७४० ॥ ना ना गुंफिलीं कां मोकळीं । उणीं न होती परिमळीं । वसंतागमींचीं वाटोळीं । मोगरीं जैसीं ॥ ज्ञाने.१८.१७४१ ॥ तैसा गाणिवेनें मिरवी । गीतेवीणही रंग दावी । ती लाभाचा प्रबंध वोवीं । केला मियां ॥ ज्ञाने.१८.१७४२ ॥ तेणें आबाळसुबोधें । वोवीचेनि प्रबंधें । ब्रह्मरससुस्वादें । अक्षरें गुंथिलीं ॥ ज्ञाने.१८.१७४३ ॥ आतां चंदनाच्या तरुवरीं । परिमळालागीं फुलवरी । पारुखणें जियापरी । लागेना की ॥ ज्ञाने.१८.१७४४ ॥ तैसा प्रबंध हा श्रवणीं । लागतखेंवो समाधि आणी । ऐकिलियाही वाखाणी । काय व्यसन न लवी ॥ ज्ञाने.१८.१७४५ ॥ पाठ करितां व्याजें । पांडित्यें येती वेषजें । तैं अमृतातें नेणिजे । फावलिया ॥ ज्ञाने.१८.१७४६ ॥ तैसेनि आइतेपणें । कवित्वा जालें हें उपेणें । मनन निदिध्यास श्रवणें । जिंतिलें आतां ॥ ज्ञाने.१८.१७४७ ॥ हे स्वानंदभोगाची सेल । भलतयासीचि देईल । सर्वेंद्रियां पोषवील । श्रवणाकरवीं ॥ ज्ञाने.१८.१७४८ ॥ चंद्रातें आंगवणें । भोगूनि चकोर शाहाणे । परि फावे जैसें चांदिणें । भलतयाही ॥ ज्ञाने.१८.१७४९ ॥ तैसें अध्यात्मशास्त्रीं यिये । अंतरंगचि अधिकारियें । परि लोक वाक्चातुर्यें । होईल सुखिया ॥ ज्ञाने.१८.१७५० ॥ ऐसें श्रीनिवृत्तिनाथाचें । गौरव आहे जी साचें । ग्रंथ नोहे हें कृपेचें । वैभव तिये ॥ ज्ञाने.१८.१७५१ ॥ [गुरुपरम्पराकथनम्] क्षीरसिंधुपरिसरीं । शक्तीच्या कर्णकुहरीं । नेणों कैं श्रीत्रिपुरारीं । सांगीतलें जें ॥ ज्ञाने.१८.१७५२ ॥ तें क्षीरकल्लोळाआंतु । मकरोदरीं गुप्तु । होता तयाचा हातु । पैठे जालें ॥ ज्ञाने.१८.१७५३ ॥ तो मत्स्येंद्र सप्तश्रृंगीं । भग्नावयवा चौरंगीं । भेटला की तो सर्वांगीं । संपूर्ण जाला ॥ ज्ञाने.१८.१७५४ ॥ मग समाधि अव्यत्यया । भोगावी वासना या । ते मुद्रा श्रीगोरक्षराया । दिधली मीनीं ॥ ज्ञाने.१८.१७५५ ॥ तेणें योगाब्जिनीसरोवर । विषयविध्वंसैकवीर । तिये पदीं कां सर्वेश्वर । अभिषेकिले ॥ ज्ञाने.१८.१७५६ ॥ मग तिहीं तें शांभव । अद्वयानंदवैभव । संपादिलें सप्रभव । श्रीगैणीनाथा ॥ ज्ञाने.१८.१७५७ ॥ तेणें कळिकळित भूतां । आला देखोनि निरुता । ते आज्ञा श्रीनिवृत्तिनाथा । दिधली ऐसी ॥ ज्ञाने.१८.१७५८ ॥ ना आदि गुरु शंकरा । लागोनि शिष्यपरंपरा । बोधाचा हा संसरा । जाला जो आमुतें ॥ ज्ञाने.१८.१७५९ ॥ तो हा तूं घेऊनि आघवा । कळीं गिळितयां जीवां । सर्व प्रकारीं धांवा । करीं पां वेगीं ॥ ज्ञाने.१८.१७६० ॥ आधींच तंव तो कृपाळु । वरि गुरुआज्ञेचा बोलु । जाला जैसा वर्षाकाळु । खवळणें मेघां ॥ ज्ञाने.१८.१७६१ ॥ मग आर्ताचेनि वोरसें । गीतार्थग्रंथनमिसें । वर्षला शांतरसें । तो हा ग्रंथ ॥ ज्ञाने.१८.१७६२ ॥ तेथ पुढां मीं बापिया । मांडला आर्ती आपुलिया । की यासाठीं येवढिया । आणिलों यशा ॥ ज्ञाने.१८.१७६३ ॥ एवं गुरुक्रमें लाधलें । समाधिधन जें आपुलें । तें ग्रंथें बोधौनि दिधलें । गोसावीं मज ॥ ज्ञाने.१८.१७६४ ॥ [गुरुस्तवनम्] वांचूनि पढे ना वाची । ना सेवाही जाणे स्वामीची । ऐसिया मज ग्रंथाची । योग्यता कें असे ॥ ज्ञाने.१८.१७६५ ॥ परि साचचि गुरुनाथें । निमित्त करूनि मातें । प्रबंधव्याजें जगातें । रक्षिलें जाणा ॥ ज्ञाने.१८.१७६६ ॥ तऱ्ही पुरोहितगुणें । मी बोलिलों पुरें उणें । तें तुम्हीं माउलीपणें । उपसाहिजो जी ॥ ज्ञाने.१८.१७६७ ॥ शब्द कैसा घडिजे । प्रमेयीं कैसें पां चढिजे । अळंकार म्हणिजे । काय तें नेणें ॥ ज्ञाने.१८.१७६८ ॥ सायिखडेयाचें बाहुलें । चालवित्या सूत्राचेनि चाले । तैसा मातें दावीत बोले । स्वामी तो माझा ॥ ज्ञाने.१८.१७६९ ॥ यालागीं मी गुणदोष- । विषीं क्षमावी ना विशेष । जे मी संजात ग्रंथलों देख । आचार्यें की ॥ ज्ञाने.१८.१७७० ॥ [संतजनस्तवनम्] आणि तुम्हां संतांचिये सभे । जें उणिवेसी ठाके उभें । तें पूर्ण नोहे तैं लोभें । तुम्हांसीचि कोपों ॥ ज्ञाने.१८.१७७१ ॥ सिवतलियाही परिसें । लोहत्वाचिये अवदसे । न मुकिजे आयसें । तैं कवणा बोल ॥ ज्ञाने.१८.१७७२ ॥ वोहळें हेंचि करावें । जे गंगेचें आंग ठाकावें । मगही गंगा जरी नोहावेें । तें तो काय करी ॥ ज्ञाने.१८.१७७३ ॥ म्हणौनि भाग्ययोगें बहुवें पां हे । तुम्हां संतांचे मी पाये । पातलों आतां कें लाहें । उणें जगीं ॥ ज्ञाने.१८.१७७४ ॥ अहो जी माझेनि स्वामी । मज संत जोडूनि तुम्ही । दिधलेति तेणें सर्वकामीं । परिपूर्ण जालों ॥ ज्ञाने.१८.१७७५ ॥ पाहा पां मातें तुम्हां सांगडें । माहेर तेणें सुरवाडें । ग्रंथाचें आळियाडें । सिद्धी गेलें ॥ ज्ञाने.१८.१७७६ ॥ जी कनकाचें निखळ । वोतूं येईल भूतळ । चिंतारत्नीं कुळाचळ । निर्मूं येती ॥ ज्ञाने.१८.१७७७ ॥ सातांही हो सागरांतें । सोपें भरितां अमृतें । दुवाड नोहे तारांतें । चंद्र करितां ॥ ज्ञाने.१८.१७७८ ॥ कल्पतरूचें आराम । लावितां नाहीं विषम । परी गीतार्थाचें वर्म । निवडूं न ये ॥ ज्ञाने.१८.१७७९ ॥ तो मी एक सर्व मुका । बोलोनि मऱ्हाटिया भाखा । करीं डोळेवरी लोकां । घेवों ये ऐसें जें ॥ ज्ञाने.१८.१७८० ॥ हा ग्रंथसागर येव्हडा । उतरोनि पैलीकडा । कीर्तिविजयाचा धेंडा । नाचे जो कां ॥ ज्ञाने.१८.१७८१ ॥ गीतार्थाचा आवारु । कलशेंसीं महामेरु । रचूनि माजी श्रीगुरु- । लिंग जें पूजीं ॥ ज्ञाने.१८.१७८२ ॥ गीता निष्कपट माय । चुकोनि तान्हें हिंडे जें वाय । ते मायपूतां भेटी होय । हा धर्म तुमचा ॥ ज्ञाने.१८.१७८३ ॥ तुम्हां सज्जनांचें केलें । आकळुनि जी मी बोलें । ज्ञानदेव म्हणे थेंकुलें । तैसें नोहे ॥ ज्ञाने.१८.१७८४ ॥ काय बहु बोलों सकळां । मेळविलों जन्मफळा । ग्रंथसिद्धीचा सोहळा । दाविला जो हा ॥ ज्ञाने.१८.१७८५ ॥ मियां जैसजैसिया आशा । केला तुमचा भरंवसा । ते पुरऊनि जी बहुवसा । आणिलों सुखा ॥ ज्ञाने.१८.१७८६ ॥ मजलागीं ग्रंथाची स्वामी । दुजी सृष्टी जे हे केली तुम्हीं । ते पाहोनि हांसों आम्ही । विश्वामित्रातेंही ॥ ज्ञाने.१८.१७८७ ॥ जे असोनि त्रिशंकुउद्देशें । धातयाही आणावें वोसें । तें नासतें कीजे की ऐसें । निर्मावें नाहीं ॥ ज्ञाने.१८.१७८८ ॥ शंभू उपमन्यूचेनि मोहें । क्षीरसागरही केला आहे । येथ तोही उपमे सरी नोहे । जे विषगर्भ की ॥ ज्ञाने.१८.१७८९ ॥ अंधकारनिशाचरा । गिळितां सूर्यें चराचरां । धांवा केला तरी खरा । ताउनी की तो ॥ ज्ञाने.१८.१७९० ॥ तातलिया जगाकारणें । चंद्रें वेंचिलें चांदिणें । तया सदोषा केंविं म्हणें । सारिखें हें ॥ ज्ञाने.१८.१७९१ ॥ म्हणोनि तुम्हीं मज संतीं । ग्रंथरूप जो हा त्रिजगतीं । उपयोग केला तो पुढती । निरुपम जी ॥ ज्ञाने.१८.१७९२ ॥ किंबहुना तुमचें केलें । धर्मकीर्तन हें सिद्धी नेलें । येथ माझें जी उरलें । पाईकपण ॥ ज्ञाने.१८.१७९३ ॥ [वरप्रार्थना] आतां विश्वात्मकें देवेें । येणें वाग्यज्ञें तोषावें । तोषोनि मज द्यावें । पसायदान हें ॥ ज्ञाने.१८.१७९४ ॥ जे खळांची व्यंकटी सांडो । तया सत्कर्मीं रति वाढो । भूतां परस्परें पडो । मैत्र जीवांचें ॥ ज्ञाने.१८.१७९५ ॥ दुरितांचें तिमिर जावो । विश्व स्वधर्मसूर्यें पाहो । जो जें वांच्छील तो तें लाहो । प्राणिजात ॥ ज्ञाने.१८.१७९६ ॥ वर्षत सकळमंगळीं । ईश्वरनिष्ठांची मांदियाळी । अनवरत भूतळीं । भेटो तयां भूतां ॥ ज्ञाने.१८.१७९७ ॥ चलां कल्पतरूंचे आरव । चेतना चिंतामणीचे गांव । बोलते जे अर्णव । पीयूषाचे ॥ ज्ञाने.१८.१७९८ ॥ चंद्रमे जे अलांच्छन । मार्तंड जे तापहीन । ते सर्वांही सदा सज्जन । सोयरे होतु ॥ ज्ञाने.१८.१७९९ ॥ किंबहुना सर्वसुखीं । पूर्ण होऊनि तिहीं लोकी । भजिजो आदिपुरुषीं । अखंडित ॥ ज्ञाने.१८.१८०० ॥ आणि ग्रंथोपजीविये । विशेषीं लोकी इये । दृष्टादृष्टविजयें । होआवें जी ॥ ज्ञाने.१८.१८०१ ॥ येथ म्हणे श्रीविश्वेशरावो । हा होईल दानपसावो । येणें वरें ज्ञानदेवो । सुखिया जाला ॥ ज्ञाने.१८.१८०२ ॥ [वास्तव्यस्थानमहिमा] ऐसें युगीं परि कळीं । आणि महाराष्ट्रमंडळीं । श्रीगोदावरीच्या कूलीं । दक्षिणिलीं ॥ ज्ञाने.१८.१८०३ ॥ त्रिभुवनैकपवित्र । अनादि पंचक्रोशक्षेत्र । जेथ जगाचें जीवनसूत्र । श्रीमहालया असे ॥ ज्ञाने.१८.१८०४ ॥ तेथ यदुवंशविलास । जो सकळकळानिवास । न्यायातें पोषी क्षितीश । श्रीरामचंद्र ॥ ज्ञाने.१८.१८०५ ॥ तेथ महेशान्वयसंभूतें । श्रीनिवृत्तिनाथसुतें । केलें ज्ञानदेवें गीते । देशीकारलेणें ॥ ज्ञाने.१८.१८०६ ॥ एवं भारताच्या गांवीं । भीष्मनाम प्रसिद्ध पर्वीं । श्रीकृष्णार्जुनीं बरवी । गोठी जे केली ॥ ज्ञाने.१८.१८०७ ॥ जें उपनिषदांचें सार । सर्वशास्त्रांचें माहेर । परमहंसीं सरोवर । सेविजे जें ॥ ज्ञाने.१८.१८०८ ॥ तिये गीतेचा कलश । संपूर्ण हा अष्टादश । म्हणे निवृत्तिदास । ज्ञानदेव ॥ ज्ञाने.१८.१८०९ ॥ पुढती पुढती पुढती । इया ग्रंथपुण्यसंपत्ती । सर्वसुखीं सर्वभूतीं । संपूर्ण होइजे ॥ ज्ञाने.१८.१८१० ॥ शके बाराशतें बारोत्तरें । तैं टीका केली ज्ञानेश्वरें । सच्चिदानंदबाबा आदरें । लेखकु जाहाला ॥ ज्ञाने.१८.१८११ ॥</p>
<p>इति श्रीज्ञानदेवविरचितायां भावार्थदीपिकायामष्टादशोऽध्यायः ॥ १८ ॥ इति श्रीभावार्थदीपिका समाप्ता ॥ ॥ श्रीकृष्णार्पणमस्तु ॥ श्लोक ७८, ओव्या १८११.</p>
<p>श्रीशके पंधराशें बारोत्तरीं । तारणनामसंवत्सरीं । एकाजनार्दनें अत्यादरीं । गीता ज्ञानेश्वरीप्रति शुद्ध केली ॥ ज्ञाने.१८.१ ॥ ग्रंथ पूर्वींच अतिशुद्ध । तरी पाठांतरीं शुद्ध अबद्ध । तो शोधूनियां एवंविध । प्रतिशुद्ध सिद्धज्ञानेश्वरी ॥ ज्ञाने.१८.२ ॥ नमो ज्ञानेश्वरा निष्कलंका । जयाची गीतेची वाचितां टीका । ज्ञान होय लोकां । अतिभाविकां ग्रंथार्थियां ॥ ज्ञाने.१८.३ ॥ बहुकाळपर्वणी गोमटी । भाद्रमास-कपिलाषष्ठी । प्रतिष्ठानीं गोदातटीं । लेखनकामाठी संपूर्ण जाली ॥ ज्ञाने.१८.४ ॥ ज्ञानेश्वरीपाठीं । जो वोवी करील मऱ्हाटी । तेणें अमृताचे ताटीं । जाण नरोटी ठेविली ॥ ज्ञाने.१८.५ ॥ ज्ञानेश्वरी भावार्थ-दीपिका गीताटीका समाप्ता ॥</p>
<p>॥ श्रीकृष्णार्पणमस्तु ॥</p>
</section>
</body>
</html>
