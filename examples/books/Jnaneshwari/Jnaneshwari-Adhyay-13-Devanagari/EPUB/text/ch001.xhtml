<?xml version="1.0" encoding="UTF-8"?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="en-US">
<head>
  <meta charset="utf-8" />
  <meta name="generator" content="pandoc" />
  <title>ch001.xhtml</title>
  <style>
    code{white-space: pre-wrap;}
    span.smallcaps{font-variant: small-caps;}
    span.underline{text-decoration: underline;}
    div.column{display: inline-block; vertical-align: top; width: 50%;}
    div.hanging-indent{margin-left: 1.5em; text-indent: -1.5em;}
    ul.task-list{list-style: none;}
  </style>
  <link rel="stylesheet" type="text/css" href="../styles/stylesheet1.css" />
</head>
<body epub:type="bodymatter">
<section id="shreejñāneshwarī-adhyay-13-devanagari" class="level1 unnumbered">
<h1 class="unnumbered">ShreeJñāneshwarī Adhyay 13 Devanagari</h1>
<p>॥ श्रीज्ञानेश्वरी ॥</p>
<p>अध्याय १३ वा</p>
<p>जयांचें केलिया स्मरण । होय सकळ विद्यांचें अधिकरण । तेचि वंदूं चरण । श्रीगुरूंचे ॥ ज्ञाने.१३.१ ॥ जयांचेनि आठवें । शब्दसृष्टी आंगवे । सारस्वत आघवें । जिव्हेसि ये ॥ ज्ञाने.१३.२ ॥ वक्तृत्व गोडपणें । अमृतातें पारुष म्हणे । रस होती वोळगणे । अक्षरांसी ॥ ज्ञाने.१३.३ ॥ भावाचें अवतरण । अवतरवी निजखूण । हाता चढे संपूर्ण । तत्त्वबोध ॥ ज्ञाने.१३.४ ॥ श्रीगुरूंचे पाय । जैं हृदय गवसूनि ठाय । तैं एवढें भाग्य होय । उन्मेषासी ॥ ज्ञाने.१३.५ ॥ ते नमस्कारूनि आतां । जो पितामहाचा पिता । लक्ष्मीयेचा भर्ता । ऐसें म्हणे ॥ ज्ञाने.१३.६ ॥</p>
<p>श्रीभगवानुवाच - इदं शरीरं कौन्तेय क्षेत्रमित्यभिधीयते । एतद्यो वेत्ति तं प्राहुः क्षेत्रज्ञ इति तद्विदः ॥ भ.गी.१३.१ ॥</p>
<p>[श्रीभगवानुवाच-इदमिति] तरी पार्था परिसिजे । देह हें क्षेत्र म्हणिजे । [एतदिति] हें जाणे तो बोलिजे । क्षेत्रज्ञ एथें ॥ ज्ञाने.१३.७ ॥</p>
<p>क्षेत्रज्ञं चापि मां विद्धि सर्वक्षेत्रेषु भारत । क्षेत्रक्षेत्रज्ञयोर्ज्ञानं यत्तज्ज्ञानं मतं मम ॥ भ.गी.१३.२ ॥</p>
<p>[क्षेत्रज्ञं चापि मां विद्धि] तरि क्षेत्रज्ञ जो एथें । तो मीचि जाण निरुतें । [सर्वक्षेत्रेषु भारत] जो सर्वक्षेत्रांतें । संगोपोनि असे ॥ ज्ञाने.१३.८ ॥ [क्षेत्रक्षेत्रज्ञयोर्ज्ञानं] क्षेत्र आणि क्षेत्रज्ञातें । जाणणें जें निरुतें । [यत्तज्ज्ञानं मतं मम] ज्ञान ऐसें तयातें । मानूं आम्ही ॥ ज्ञाने.१३.९ ॥</p>
<p>तत्क्षेत्रं यच्च यादृक् च यद्विकारि यतश्च यत् । स च यो यत्प्रभावश्च तत्समासेन मे श्रृणु ॥ भ.गी.१३.३ ॥</p>
<p>[तत्क्षेत्रं यच्च] तरि क्षेत्र येणें नांवें । हें शरीर जेणें भावें । म्हणितलें तें आघवें । सांगों आतां ॥ ज्ञाने.१३.१० ॥ [यादृक् च] हें क्षेत्र कां म्हणिजे । [यतश्च यत्] कैसें कें हें उपजे । [यद्विकारि] कवण कवणीं वाढविजे । विकारीं एथ ॥ ज्ञाने.१३.११ ॥ हें औट हात मोटकें । की केवढें पां केतुकें । बरड की पिके । [यत्प्रभावश्च] कोणाचें हें ॥ ज्ञाने.१३.१२ ॥ [स च यः] इत्यादि सर्व । जे जे याचे भाव । [तत्समासेन मे श्रृणु] ते बोलिजती सावेव । अवधान देईं ॥ ज्ञाने.१३.१३ ॥ [चूर्णिका] पैं याचि स्थळाकारणें । श्रुति सदा बोबाणे । तर्क येणेंचि ठिकाणें । तोंडाळ केला ॥ ज्ञाने.१३.१४ ॥ चाळितां हेचि बोली । दर्शनें शेवटा आलीं । तेवींचि नाहीं बुझविलीं । अझुनी द्वंद्वें ॥ ज्ञाने.१३.१५ ॥ शास्त्रांचिये सोयरिके । विचळिजे येणेंचि एकें । याचेनि एकवंकें । जगा वाद ॥ ज्ञाने.१३.१६ ॥ तोंडेंसीं तोंडा न पडे । बोला बोलेंसिं न घडे । इया युक्ति बडबडे । त्राय जाहाली ॥ ज्ञाने.१३.१७ ॥ नेणों कोणाचें हें स्थळ । परि कैसें अभिलाषाचें बळ । जे घरोघरीं कपाळ । पिटवीत असे ॥ ज्ञाने.१३.१८ ॥ नास्तिका द्यावया तोंड । वेदांचें गाढें बंड । तें देखोनि पाषांड । आनचि वाजे ॥ ज्ञाने.१३.१९ ॥ म्हणे तुम्ही निर्मूळ । लटिकें वाग्जाळ । ना म्हणसी तरि पोफळ । घातलें आहे ॥ ज्ञाने.१३.२० ॥ पाषांडाचिये कडे । नागवीं लुंचिती मुंडें । नियोजिलीं वितंडें । तळासि येतीं ॥ ज्ञाने.१३.२१ ॥ मृत्युबळाचेनि माजें । हें जाईल वीण काजें । तें देखोनियां व्याजें । निघाले योगी ॥ ज्ञाने.१३.२२ ॥ मृत्यूसी आधाधिले । तिहीं निरंजन सेविलें । यमनियमांचे केले । मेळावे पुरे ॥ ज्ञाने.१३.२३ ॥ येणेंचि क्षेत्राभिमानें । राज्य त्यजिलें ईशानें । गुंती जाणोनि श्मशानें । वास केला ॥ ज्ञाने.१३.२४ ॥ ऐसिया पैजा महेशा । पांघुरणें दाही दिशा । लांचकर म्हणोनि कोळसा । काम केला ॥ ज्ञाने.१३.२५ ॥ पैं सत्यलोकनाथा । वदनें आलीं बळार्था । तऱ्ही तो सर्वथा । जाणेचि ना ॥ ज्ञाने.१३.२६ ॥</p>
<p>ऋषिभिर्बहुधा गीतं छन्दोभिर्विविधैः पृथक् । ब्रह्मसूत्रपदैश्चैव हेतुमद्भिर्विनिश्चितैः ॥ भ.गी.१३.४ ॥</p>
<p>[ऋषिभिर्बहुधा गीतं] एक म्हणती हें स्थळ । जीवाचेंचि समूळ । मग प्राण हें कुळ । तयाचें एथ ॥ ज्ञाने.१३.२७ ॥ जया प्राणाचे घरीं । अंगें राबती भाऊ चारी । आणि मना ऐसा आवरी । कुळवाडीकर ॥ ज्ञाने.१३.२८ ॥ तयातें इंद्रियबैलांची पेटी । न म्हणे अवसीं पाहांटीं । विषयक्षेत्रीं आटी । काढी भली ॥ ज्ञाने.१३.२९ ॥ मग विधीची वाफ चुकवी । आणि अन्याय बीज वाफवी । कुकर्माचा करवी । राब जरी ॥ ज्ञाने.१३.३० ॥ तरि तयाचिसारखें । असंभाव्य पाप पिके । मग जन्मकोटी दुःखें । भोगी जीव ॥ ज्ञाने.१३.३१ ॥ ना तरी विधीचिये वाफे । सत्क्रिया बीज आरोपे । तरि जन्मकोटिमापें । सुखचि मविजे ॥ ज्ञाने.१३.३२ ॥ तंव आणिक म्हणती हें नव्हे । हें जिवाचेंचि न म्हणावें । आमुतें पुसा आघवें । क्षेत्राचें या ॥ ज्ञाने.१३.३३ ॥ अहो जीव एथ उखिता । वस्तीकर वाटे जाता । आणि प्राण हा बलौता । म्हणोनि जागे ॥ ज्ञाने.१३.३४ ॥ अनादि जे प्रकृती । सांख्य जियेतें गाती । क्षेत्र हे वृत्ती । तियेची जाणा ॥ ज्ञाने.१३.३५ ॥ आणि तियेतेंचि आघवा । आथी घरमेळावा । म्हणोनि ते वाहिवा । घरीं वाहे ॥ ज्ञाने.१३.३६ ॥ वाहिव्याचिये रहाटी । जे मुदल तिघे इये सृष्टी । ते तियेचिया पोटीं । जहाले गुण ॥ ज्ञाने.१३.३७ ॥ रजोगुण पेरी । तेतुलें सत्त्व सोकरी । मग वेळे तम करी । संवगणी ॥ ज्ञाने.१३.३८ ॥ रचूनि महत्तत्त्वाचें खळें । मळी एके काळुगेनि पोळें । तेथ अव्यक्ताची मिळे । सांज भली ॥ ज्ञाने.१३.३९ ॥ तंव एकी मतिमतीं । या बोलाचिया खंतीं । म्हणितलें यया ज्ञप्ती । अर्वाचीना ॥ ज्ञाने.१३.४० ॥ हां हो परतत्त्वाआंत । कें प्रकृतीची मात । हा क्षेत्रवृत्तांत । उगेचि आइका ॥ ज्ञाने.१३.४१ ॥ शून्यसेज-साळिये । सुलीनतेचिये तुळिये । निद्रा केली होती बळियें । संकल्पें येणें ॥ ज्ञाने.१३.४२ ॥ तो अवसांत चेइला । उद्यमी सदैव भला । म्हणोनि ठेवा जोडला । इच्छावशें ॥ ज्ञाने.१३.४३ ॥ निरालंबींची वाडी । होती त्रिभुवनायेवढी । हे तयाचिये जोडी । रूपा आली ॥ ज्ञाने.१३.४४ ॥ महाभूतांचें एकवाट । सैरा वेंटाळूनि भाट । भूतग्रमाचे आघाट । चिरिले चारी ॥ ज्ञाने.१३.४५ ॥ यावरी आदी । पांचवटेयांची बांधी । बांधली प्रभेदीं । पांचभौतिकी ॥ ज्ञाने.१३.४६ ॥ कर्माकर्माचे गुंडे । बांध घातले दोहींकडे । नपुंसकें बरडें । रानें केलीं ॥ ज्ञाने.१३.४७ ॥ तेथ येरझारेलागीं । जन्ममृत्यूंची सुरंगी । सुहाविली निलागीं । संकल्पें येणें ॥ ज्ञाने.१३.४८ ॥ मग अहंकारासि एकलाधी । करूनि जीवितावधी । वहाविलें बुद्धी । चराचर ॥ ज्ञाने.१३.४९ ॥ यापरी निराळीं । वाढे संकल्पाची डाळी । म्हणोनि तो मुळीं प्रपंचा यया ॥ ज्ञाने.१३.५० ॥ ययापरी मतमुक्तकी । तेथ पडिघायिले आणिकी । म्हणती हां हो विवेकी । कैसे तुम्ही ॥ ज्ञाने.१३.५१ ॥ परतत्त्वाचिया गांवीं । संकल्पसेज देखावी । तरि कां पां न मनावी । प्रकृतीचि तयाची ॥ ज्ञाने.१३.५२ ॥ परि असो हें नव्हे । तुम्हीं या न लगावें । आतांचि हें आघवें । सांगिजैल ॥ ज्ञाने.१३.५३ ॥ तरि आकाशीं कवणें । केलीं मेघाचीं भरणें । अंतरिक्ष तारागणें । धरी कवण ॥ ज्ञाने.१३.५४ ॥ गगनाचा चांदवा । कोणें ओढिला केधवां । पवन हिंडत असावा । हें कवणाचें मत ॥ ज्ञाने.१३.५५ ॥ रोमा कवण पेरी । सिंधू कवण भरी । पर्जन्याचिया करी । धारा कवण ॥ ज्ञाने.१३.५६ ॥ तैसें क्षेत्र हें स्वभावें । वृत्ती कवणाची नव्हे । हें वाहे तया फावे । येरां तुटे ॥ ज्ञाने.१३.५७ ॥ तंव आणिकें ऐकें । क्षोभें म्हणितलें निकें । तरि भोगिजे एके । काळें केविं हें ॥ ज्ञाने.१३.५८ ॥ तरि ययाचा मार । देखताति अनिवार । तरि स्वमतीं भर । अभिमानियां ॥ ज्ञाने.१३.५९ ॥ हें जाणें मृत्यू रागिटा । सिंहाडयाचा दरकुटा । परि काय कीजे वाजटा । पूरिजत असे ॥ ज्ञाने.१३.६० ॥ महाकल्पापरौती । कव घालूनि अवचितीं । सत्यलोकभद्रजाती । आंगविजे ॥ ज्ञाने.१३.६१ ॥ लोकपाळ नित्य नवे । दिग्गजांचे मेळावे । स्वर्गींचिये आडवे । रिगोनि मोडी ॥ ज्ञाने.१३.६२ ॥ येर ययाचेनि अंगवातें । जन्ममृत्यूंचिये गर्ते । निर्जीवें होऊनि भ्रमतें । जीवमृगें ॥ ज्ञाने.१३.६३ ॥ न्याहाळीं पां केव्हडा । पसरलासे चवडा । करूनियां माजिवडा आकारगज ॥ ज्ञाने.१३.६४ ॥ म्हणोनि काळाची सत्ता । हाचि बोल निरुता । ऐसे वाद पांडुसुता । क्षेत्रालागीं ॥ ज्ञाने.१३.६५ ॥ हे बहु उखिविखी । ऋषीं केली नैमिषीं । पुराणें इयेविषीं । मतपत्रिका ॥ ज्ञाने.१३.६६ ॥ [छन्दोभिर्विविधैः पृथक्] अनुष्टुभादि छंदें । प्रबंधीं जियें विविधें । तें पत्रावलंबन मदें । करिती अझुनी ॥ ज्ञाने.१३.६७ ॥ [ब्रह्मसूत्रपदैश्चैव] वेदींचें बृहत्सामसूत्र । जें देखणेपणें पवित्र । परि तयाही हें क्षेत्र । नेणवेचि ॥ ज्ञाने.१३.६८ ॥ [हेतुमद्भिर्विनिश्चितैः] आणिक आणिकीही बहुतीं । महाकवीं हेतुमंतीं । यालागीं मती । वेंचिलिया ॥ ज्ञाने.१३.६९ ॥ परि ऐसें हें एवढें । की अमुकेयाचेंचि फुडें । हें कोण्हाही वरपडें । होयचिना ॥ ज्ञाने.१३.७० ॥ [चूर्णिका] आतां यावरी जैसें । क्षेत्र हें असे । तुज सांगों तैसें । साद्यंत गा ॥ ज्ञाने.१३.७१ ॥</p>
<p>महाभूतान्यहङ्कारो बुद्धिरव्यक्तमेव च । इन्द्रियाणि दशैकं च पञ्च चेन्द्रियगोचराः ॥ भ.गी.१३.५ ॥ इच्छा द्वेषः सुखं दुःखं सङ्घातश्चेतना धृतिः । एतत्क्षेत्रं समासेन सविकारमुदाहृतम् ॥ भ.गी.१३.६ ॥</p>
<p>[संक्षेपार्थः] तरि महाभूतपंचक । आणि अहंकार एक । बुद्धी अव्यक्त दशक । इंद्रियांचा ॥ ज्ञाने.१३.७२ ॥ मन आणीकही एक । विषयांचा दशक । द्वेष सुख दुःख । संघात इच्छा ॥ ज्ञाने.१३.७३ ॥ आणि चेतना धृती । एवं क्षेत्रव्यक्ती । सांगीतली तुजप्रती । आघवीचि ॥ ज्ञाने.१३.७४ ॥ आतां महाभूतें कवणें । कवण विषय कैसीं करणें । हें वेगळालेपणें । एकैक सांगों ॥ ज्ञाने.१३.७५ ॥ [महाभूतानि] तरी पृथ्वी आप तेज । वायु व्योम इयें तुज । सांगीतलीं बुझ । महाभूतें ॥ ज्ञाने.१३.७६ ॥ [अहंकारः] आणि जागतिये दशे । स्वप्न लपालें असे । ना तरी अंवसे । चंद्र गूढ ॥ ज्ञाने.१३.७७ ॥ ना ना अप्रौढबाळकी । तारुण्य राहे थोकी । कां न फुलतां कळिकी । आमोद जैसा ॥ ज्ञाने.१३.७८ ॥ किंबहुना काष्ठीं । वह्नि जेविं किरीटी । तेविं प्रकृतीचिया पोटीं । गोप्य जो असे ॥ ज्ञाने.१३.७९ ॥ जैसा ज्वर धातुगत । अपथ्याचें मिष पाहात । मग जालिया आंत- । बाहेरी व्यापी ॥ ज्ञाने.१३.८० ॥ तैसी पांचांही गांठी पडे । जैं देहाकार उघडे । तैं नाचवी चहूंकडे । तो अहंकार गा ॥ ज्ञाने.१३.८१ ॥ नवल अहंकाराची गोठी । विशेषें न लगे अज्ञानापाठीं । सज्ञानाचे झोंबे कंठीं । नाना संकटीं नाचवी ॥ ज्ञाने.१३.८२ ॥ [बुद्धिः] आतां बुद्धि जे म्हणिजे । ते ऐशिया चिन्हीं जाणिजे । बोलिलें यदुराजें । आइकें सांगों ॥ ज्ञाने.१३.८३ ॥ तरि कंदर्पाचेनि बळें । इंद्रियवृत्तीचेनि मेळें । विभांडूनि येती पाळे । विषयांचे ॥ ज्ञाने.१३.८४ ॥ तो सुखदुःखांचा नागोवा । जेथ उगाणों लागे जीवा । तेथ दोहींसी बरवा । पाडु जे धरी ॥ ज्ञाने.१३.८५ ॥ हें सुख हें दुःख । हें पुण्य हे दोष । हें मैळ हें चोख । ऐसें निवडिजे ॥ ज्ञाने.१३.८६ ॥ जिये अधमोत्तम सुझे । जिये साने थोर बुझे । जिया दिठी पारखिजे । विषो जीवे ॥ ज्ञाने.१३.८७ ॥ जे तेजतत्त्वांची आदी । जे सत्त्वगुणाची वृद्धी । ते आत्मया जीवाची संधी । वसवीत असे ॥ ज्ञाने.१३.८८ ॥ अर्जुना ते गा जाण । बुद्धि तूं संपूर्ण । आईक वोळखण । अव्यक्ताचें ॥ ज्ञाने.१३.८९ ॥ [अव्यक्तमेव च] पैं सांख्याचिया सिद्धांतीं । प्रकृती जे महामती । तेचि एथें प्रस्तुतीं । अव्यक्त गा ॥ ज्ञाने.१३.९० ॥ आणि सांख्ययोगमतें । प्रकृती परिसविली तूतें । ऐसी दोहीं परी जेथें । विवंचिली ॥ ज्ञाने.१३.९१ ॥ जेथ दुजी जे जीवदशा । तिये नांव वीरेशा । अव्यक्त एथ ऐसा । पर्याय हा ॥ ज्ञाने.१३.९२ ॥ तरि पाहालया रजनी । तारा लोपती गगनीं । कां हारपे अस्तमानीं । भूतक्रिया ॥ ज्ञाने.१३.९३ ॥ ना तरी देह गेलिया पाठीं । देहादिक किरीटी । उपाधि लपे पोटीं । कृतकर्माच्या ॥ ज्ञाने.१३.९४ ॥ कां बीजमुद्रेआंतु । थोके तरू समस्तु । कां वस्त्रपण तंतु- । दशे राहे ॥ ज्ञाने.१३.९५ ॥ तैसे सांडूनियां स्थूळ धर्म । महाभूतें भूतग्रम । लया जाती सूक्ष्म । होऊनि जेथ ॥ ज्ञाने.१३.९६ ॥ अर्जुना तया नांवें । अव्यक्त हें जाणावें । आतां आईक आघवे । इंद्रियभेद ॥ ज्ञाने.१३.९७ ॥ [इन्द्रियाणि दश] तरि श्रवण नयन । त्वचा घ्राण रसन । इयें जाण ज्ञान । करणें पांचै ॥ ज्ञाने.१३.९८ ॥ इये तत्त्वमेळापंकी । सुखदुःखांची उखिविखी । बुद्धि करिते मुखीं । पांचें इहीं ॥ ज्ञाने.१३.९९ ॥ मग वाचा आणि कर । चरण आणि अधोद्वार । पायू हे प्रकार । पांच आणिक ॥ ज्ञाने.१३.१०० ॥ कर्मेंद्रियें म्हणिपती । तियें इयें जाणिजती । आइकें कैवल्यपती । सांगतसे ॥ ज्ञाने.१३.१०१ ॥ पैं प्राणाची अंतौरी । क्रियाशक्ति जे शरीरीं । तियेची रिगिनिगी द्वारीं । पांचें इंहीं ॥ ज्ञाने.१३.१०२ ॥ एवं दाहाही करणें । सांगीतलीं देव म्हणे । [एकं च] परिस आतां फुडेपणें । मन तें ऐसें ॥ ज्ञाने.१३.१०३ ॥ जें इंद्रियां आणि बुद्धी- । माझारिये संधी । रजोगुणाच्या खांदीं । तरळत असे ॥ ज्ञाने.१३.१०४ ॥ नीळिमा अंबरीं । कां मृगतृष्णालहरी । तैसें वायांचि फरारी । वावो जाहलें ॥ ज्ञाने.१३.१०५ ॥ आणि शुक्रशोणिताचा सांधा । मिळतां पांचांचा बांधा । वायुतत्त्व दशधा । एकचि जाहालें ॥ ज्ञाने.१३.१०६ ॥ मग तिहीं दाहीं भागीं । देहधर्माच्या खैवंगीं । अधिष्ठिलें आंगीं । आपुलाल्या ॥ ज्ञाने.१३.१०७ ॥ तेथ चांचल्य निखळ । एकलें ठेलें निढाळ । म्हणोनि रजाचें बळ । धरिलें तेणें ॥ ज्ञाने.१३.१०८ ॥ तें बुद्धीसी बाहेरी । अहंकाराच्या उरावरी । ऐसे ठायीं माझारीं । बळियावलें ॥ ज्ञाने.१३.१०९ ॥ वायां मन हें नांव । येऱ्हवीं कल्पनाचि सावेव । जयाचेनि संगें जीव- । दशा वस्तु ॥ ज्ञाने.१३.११० ॥ जें प्रवृत्तीस मूळ । कामा जयाचें बळ । जें अखंड सुये सळ । अहंकारासी ॥ ज्ञाने.१३.१११ ॥ जें इच्छेतें वाढवी । आशेतें चढवी । जें पाठी पुरवी । भयासि गा ॥ ज्ञाने.१३.११२ ॥ द्वैत जेथ उठी । अविद्या जेणें लाठी । जें इंद्रियांतें लोटी । विषयांमाजी ॥ ज्ञाने.१३.११३ ॥ संकल्पें सृष्टी घडी । सवेंचि विकल्पूनि मोडी । मनोरथांच्या उतरंडी । उतरी रची ॥ ज्ञाने.१३.११४ ॥ जें भुलीचें कुहर । वायुतत्त्वाचें अंतर । बुद्धीचें द्वार । झांकविलें जेणें ॥ ज्ञाने.१३.११५ ॥ तें गा किरीटी मन । या बोला नाहीं आन । आतां विषयाभिधान- । भेद आइकें ॥ ज्ञाने.१३.११६ ॥ [पञ्च च] तरी स्पर्श आणि शब्द । रूप रस गंध । हा विषय पंचविध । ज्ञानेंद्रियांचा ॥ ज्ञाने.१३.११७ ॥ इंहीं पांचै द्वारीं । ज्ञानासि धांव बाहेरी । जैसा कां हिरविया चारीं । भांबावे पशु ॥ ज्ञाने.१३.११८ ॥ [‘चकारार्थः’] मग स्वर वर्ण विसर्ग । अथवा स्वीकार त्याग । संक्रमण उत्सर्ग । विण्मूत्राचा ॥ ज्ञाने.१३.११९ ॥ हे कर्मेंद्रियांचे पांच । विषय गा साच । जे बांधोनियां माच । क्रिया धांवे ॥ ज्ञाने.१३.१२० ॥ [इन्द्रियगोचराः] ऐसे हे दाही । विषय गा इये देहीं । आतां इच्छा तेही । सांगिजैल ॥ ज्ञाने.१३.१२१ ॥ [इच्छा] तरि भूतलें आठवे । कां बोलें कानु झांकवे । ऐसियावरी चेतवे । जे गा वृत्ती ॥ ज्ञाने.१३.१२२ ॥ इंद्रियविषयांचिया भेटी- । सरसीच जे गा उठी । कामाची बाहुटी । धरूनियां ॥ ज्ञाने.१३.१२३ ॥ जियेचेनि उठिलेपणें । मना सैंघ धांवणें । न रिघावें तेथ करणें । तोंडें सुती ॥ ज्ञाने.१३.१२४ ॥ जिये वृत्तीचिया आवडी । बुद्धी होय वेडी । विषयां जिया गोडी । ते गा इच्छा ॥ ज्ञाने.१३.१२५ ॥ [द्वेषः] आणि इच्छिलिया सांगडें । इंद्रियां आमिष न जोडे । ऐसा जो डाव पडे । तोचि द्वेष ॥ ज्ञाने.१३.१२६ ॥ [सुखं] आतां यावरी सुख । ते एवंविध देख । जेणें एकेंचि अशेष । विसरे जीव ॥ ज्ञाने.१३.१२७ ॥ मना वाचे काये । जे आपुली आण वाये । देहस्मृतीची त्राये । मोडित ये जें ॥ ज्ञाने.१३.१२८ ॥ जयाचेनि जालेपणें । पांगुळा होइजे प्राणें । सात्त्विकासी दुणें- । वरीही लाभ ॥ ज्ञाने.१३.१२९ ॥ कां आघवियाचि इंद्रियवृत्ती । हृदयाचिया एकांतीं । थापटूनि सुषुप्ती । आणी जें गा ॥ ज्ञाने.१३.१३० ॥ किंबहुना सोय । जीव आत्मयाची लाहे । तेथ जें होय । तया नाम सुख ॥ ज्ञाने.१३.१३१ ॥ [दुःखं] आणि ऐसी हे अवस्था । न जोडतां पार्था । जे जीजे तेंचि सर्वथा । दुःख जाण ॥ ज्ञाने.१३.१३२ ॥ तें मनोरथसंगें न होये । येरवीं सिद्धि गेलेंचि आहे । हे दोनीचि उपाये । सुखदुःखांसी ॥ ज्ञाने.१३.१३३ ॥ [चेतना] आतां असंगा साक्षिभूता । देहीं चैतन्याची जे सत्ता । तिये नाम पांडुसुता । चेतना येथ ॥ ज्ञाने.१३.१३४ ॥ जे नखौनि केशवरी । उभी जागे शरीरीं । जे तिहीं अवस्थांतरीं । पालटेना ॥ ज्ञाने.१३.१३५ ॥ मनबुद्ध्यादि आघवीं । जियेचेनि टवटवी । प्रकृतिवनमाधवी । सदाचि जे ॥ ज्ञाने.१३.१३६ ॥ जडाजडीं अंशीं । राहाटे जे सरिसी । ते चेतना गा तुजसीं । लटिकें नाहीं ॥ ज्ञाने.१३.१३७ ॥ पैं रावो परिवार नेणे । आज्ञाचि परचक्र जिणे । कां चंद्राचेनि पूर्णपणें । सिंधु भरतीं ॥ ज्ञाने.१३.१३८ ॥ ना ना भ्रामकाचें सन्निधान । लोहो करी सचेतन । कां सूर्यसंग जन । चेष्टवी गा ॥ ज्ञाने.१३.१३९ ॥ अगा मुखमेळेंविण । पिलियाचें पोषण । करी निरीक्षण । कूर्मी जेवीं ॥ ज्ञाने.१३.१४० ॥ पार्था तयापरी । आत्मसंगती इये शरीरीं । सजीवत्वाचा करी । उपयोग जडा ॥ ज्ञाने.१३.१४१ ॥ मग तियेतें चेतना । म्हणिपे पैं अर्जुना । आतां धृतीविवंचना । भेद आइकें ॥ ज्ञाने.१३.१४२ ॥ [धृतिः] तरि तत्त्वां परस्परें । उघड जातिस्वभाववैरें । नोहे पृथ्वीतें नीरें । न नाशिजे ॥ ज्ञाने.१३.१४३ ॥ नीरातें आटी तेज । तेजा वायूसिं जुंझ । आणि गगन तें सहज । वायूसि भक्षी ॥ ज्ञाने.१३.१४४ ॥ तेवींचि कोणेही वेळे । आपण कायसयाही न मिळे । आंत रिघोनि वेगळें । आकाश हें ॥ ज्ञाने.१३.१४५ ॥ ऐसीं हीं पांचही भूतें । न साहती एकमेकांतें । की तियेंही ऐक्यातें । देहा येती ॥ ज्ञाने.१३.१४६ ॥ द्वंद्वाची उखिविखी । सोडून वसती एकी । एकएकातें पोखी । निजगुणें गा ॥ ज्ञाने.१३.१४७ ॥ ऐसें न मिळे तयां साजणें । चाले धैर्यें जेणें । तिये नाम मी म्हणें । धृती पैं गा ॥ ज्ञाने.१३.१४८ ॥ [सङ्घातः] आणि जीवेंसीं पांडवा । या छत्तिसांचा मेळावा । तो हा एथ जाणावा । संघात पैं गा ॥ ज्ञाने.१३.१४९ ॥ [एतत्क्षेत्रं समासेन] एवं छत्तीसही भेद । सांगीतले तुज विशद । [प्रथमश्लोकस्थं क्षेत्रमित्यभिधीयते इति पदं व्याचष्टे] यया येतुलेयातें प्रसिद्ध । क्षेत्र म्हणिजे ॥ ज्ञाने.१३.१५० ॥ रथांगांचा मेळावा । जेविं रथ म्हणिजे पांडवा । कां अधोर्ध्व अवेवां । नाम देह ॥ ज्ञाने.१३.१५१ ॥ कां चातुरंगसमाजें । सेना नाम निपजे । कां वाक्यें म्हणिपती पुंजे । अक्षरांचे ॥ ज्ञाने.१३.१५२ ॥ कां जळधरांचा मेळा । वाच्य होय आभाळा । ना ना लोकां सकळां । नाम जग ॥ ज्ञाने.१३.१५३ ॥ कां स्नेह सूत्र वह्नी । मेळ एकिये स्थानीं । धरिजे तो जनीं । दीप होय ॥ ज्ञाने.१३.१५४ ॥ तैसीं छत्तीसही इयें तत्त्वें । मिळती जेणें एकत्वें । तेणें समूहपरत्वें । क्षेत्र म्हणिजे ॥ ज्ञाने.१३.१५५ ॥ आणि वाहतेनि भौतिकें । पाप पुण्य एथ पिके । म्हणोनि आम्ही कौतुकें । क्षेत्र म्हणों ॥ ज्ञाने.१३.१५६ ॥ आणि एकाचेनि मतें । देह म्हणती ययातें । परि असो हें अनंतें । नामें यया ॥ ज्ञाने.१३.१५७ ॥ पैं परतत्त्वा- आरौतें । स्थावराआंतौतें । जें कांहीं होतें जातें । तें क्षेत्रचि हें ॥ ज्ञाने.१३.१५८ ॥ [सविकारमुदाहृतं] परि सुर नर उरगीं । घडत आहे योनिविभागीं । तें गुणकर्मसंगीं । पडिलें सातें ॥ ज्ञाने.१३.१५९ ॥ हेचि गुण-विवंचना । पुढां म्हणिपेल अर्जुना । प्रस्तुत तुज ज्ञाना । रूप दावूं ॥ ज्ञाने.१३.१६० ॥ क्षेत्र तंव सविस्तर । सांगितलें सविकार । म्हणोनि आतां उदार । ज्ञान आइकें ॥ ज्ञाने.१३.१६१ ॥ [चूर्णिका] जया ज्ञानालागीं । गगन गिळिताति योगी । स्वर्गाची आडवंगी । उमरडोनि ॥ ज्ञाने.१३.१६२ ॥ न धरिती ऋद्धीची भीड । न करिती सिद्धीची चाड । योगाऐसें दुवाड । हेळसिती ॥ ज्ञाने.१३.१६३ ॥ तपोदुर्गें वोलांडित । क्रतुकोटि वोवांडित । उलथूनि सांडित । कर्मवल्ली ॥ ज्ञाने.१३.१६४ ॥ नाना भजनमार्गीं । धांवत उघडिया आंगीं । एक रिघताति सुरंगीं । सुषुम्नेचिये ॥ ज्ञाने.१३.१६५ ॥ ऐसी जिये ज्ञानी । मुनीश्वरांची उतान्ही । वेदतरूच्या पानोवानीं । हिंडताती ॥ ज्ञाने.१३.१६६ ॥ देईल गुरुसेवा । इया बुद्धी पांडवा । जन्मशतांचा सांडोवा । टाकित जे ॥ ज्ञाने.१३.१६७ ॥ जया ज्ञानाची रिगवणी । अविद्ये उणें आणी । जीवा आत्मया बुझावणी । मांडूनि दे ॥ ज्ञाने.१३.१६८ ॥ जें इंद्रियांचीं द्वारें आडी । प्रवृत्तीचे पाय मोडी । जें दैन्यचि फेडी । मानसाचें ॥ ज्ञाने.१३.१६९ ॥ द्वैताचा दुकाळ पाहे । साम्यातें सुयाण होये । जया ज्ञानाची सोये । ऐसें करी ॥ ज्ञाने.१३.१७० ॥ मदाचा ठावोचि पुसी । जें महामोहातें ग्रसी । नेदी आपपर ऐसी । भाष उरों ॥ ज्ञाने.१३.१७१ ॥ जें संसारातें उन्मूळी । संकल्पपंक प्रक्षाळी । अनावरातें वेंटाळी । ज्ञेयातें जें ॥ ज्ञाने.१३.१७२ ॥ जयाचेनि जालेपणें । पांगुळ होइजे प्राणें । जयाचेनि विंदाणें । जग हें चेष्टे ॥ ज्ञाने.१३.१७३ ॥ जयाचेनि उजाळें । उघडती बुद्धीचे डोळे । जीव दोंदावरी लोळे । आनंदाचिये ॥ ज्ञाने.१३.१७४ ॥ ऐसें जें ज्ञान । पवित्रैकनिधान । जेथ विटाळलें मन । चोख कीजे ॥ ज्ञाने.१३.१७५ ॥ आत्मया जीवबुद्धीं । जे लागली होती क्षयव्याधी । ते जयाचिया सन्निधी । निरुजा कीजे ॥ ज्ञाने.१३.१७६ ॥ ते अनिरूप्य की निरूपिजे । ऐकतां बुद्धी आणिजे । वांचूनि डोळां देखिजे । ऐसें नाहीं ॥ ज्ञाने.१३.१७७ ॥ मग तेचि इये शरीरीं । जैं आपुला प्रभावो करी । तैं इंद्रियांचिया व्यापारीं । डोळांहि दिसे ॥ ज्ञाने.१३.१७८ ॥ पैं वसंताचें रिगवणें । झाडांचेनि साजेपणें । जाणिजे तेविं करणें । सांगती ज्ञान ॥ ज्ञाने.१३.१७९ ॥ अगा वृक्षासि पाताळीं । जळ सांपडे मूळीं । तें शाखांचिये बाहाळीं । वरिही दिसे ॥ ज्ञाने.१३.१८० ॥ कां भूमीचें मार्दव । सांगे कोंभाची लवलव । ना ना आचार गौरव । सुकुलीनाचें ॥ ज्ञाने.१३.१८१ ॥ अथवा संभ्रमाचिया आयती । स्नेह जैसा ये व्यक्ती । कां दर्शनाचिये प्रशस्तीं । पुण्यपुरुष ॥ ज्ञाने.१३.१८२ ॥ ना तरी केळीं कापूर जाहाला । जेविं परिमळें आणों आला । कां भिंगारीं दीप ठेविला । बाहेरि फांके ॥ ज्ञाने.१३.१८३ ॥ तैसें हृदयींचेनि ज्ञानें । जिये देहीं उमटती चिन्हें । तियें सांगों आतां अवधानें । चांगें आइक ॥ ज्ञाने.१३.१८४ ॥</p>
<p>अमानित्वमदम्भित्वमहिंसा क्षान्तिरार्जवम् । आचार्योपासनं शौचं स्थैर्यमात्मविनिग्रहः ॥ भ.गी.१३.७ ॥</p>
<p>[अमानित्वं-‘अस्मिन्नवलक्षणानि’] तरी कवणेही विषयींचें । साम्य होणें न रुचे । संभावितपणाचें । वोझें जया ॥ ज्ञाने.१३.१८५ ॥ आथिलेचि गुण वानितां । मान्यपणें मानितां । योग्यतेचें येतां । आंगा रूप ॥ ज्ञाने.१३.१८६ ॥ तैं गजबजों लागे कैसा । व्याधें रुंधला मृग जैसा । कां बाहीं तरतां वळसां । दाटला जेवीं ॥ ज्ञाने.१३.१८७ ॥ पार्था तेणें पाडें । सन्मानें जो सांकडे । गरिमेतें आंगाकडे । येवोंचि नेदी ॥ ज्ञाने.१३.१८८ ॥ पूज्यता डोळां न देखावी । स्वकीर्ति कानीं नायकावी । हा अमुक ऐसी नोहावी । सेचि लोकां ॥ ज्ञाने.१३.१८९ ॥ तेथ सत्काराची कें गोठी । कें आदरा देईल भेटी । मरणेंसीं साटी । नमस्कारितां ॥ ज्ञाने.१३.१९० ॥ वाचस्पतीचेनि पाडें । सर्वज्ञता तरी जोडे । परि वेडिवेमाजि दडे । महिमे भेणें ॥ ज्ञाने.१३.१९१ ॥ चातुर्य लपवी । महत्त्व हारवी । पिसेपण मिरवी । आवडोनी ॥ ज्ञाने.१३.१९२ ॥ लौकिकाचा उद्वेग । शास्त्रांवरी उबग । उगेपणीं चांग । आथी भर ॥ ज्ञाने.१३.१९३ ॥ जगें अवज्ञाचि करावी । संबंधीं सोयचि न धरावी । ऐसी ऐसी जीवीं । चाड बहु ॥ ज्ञाने.१३.१९४ ॥ तळवटपण बाणे । आंगीं हिणावो खेवणें । तें तेंचि करणें । बहुतकरूनि ॥ ज्ञाने.१३.१९५ ॥ हा जीवंत ना नोहे । लोक कल्पी येणें भावें । तैसें जिणें होआवें । ऐसी आज्ञा ॥ ज्ञाने.१३.१९६ ॥ पैल चालत की नोहे । की वारेनि जात आहे । जना ऐसा भ्रम जाये । तैसें होइजे ॥ ज्ञाने.१३.१९७ ॥ माझें असतेपण लोपो । नामरूप हारपो । मज झणें वासिपो । भूतजात ॥ ज्ञाने.१३.१९८ ॥ ऐसीं जयांचीं नवसीयें । जो नित्य एकांता जात जाये । नामेेंचि जो जिये । विजनाचेनि ॥ ज्ञाने.१३.१९९ ॥ वायू आणि तया पडे । गगनेंसीं बोलों आवडे । जीवें प्राण झाडें । पढियंतीं जया ॥ ज्ञाने.१३.२०० ॥ किंबहुना ऐसऐसीं । चिन्हेें जया देखसी । जाण तया ज्ञानेंसीं । शेज जाहाली ॥ ज्ञाने.१३.२०१ ॥ पैं अमानित्व पुरुषीं । तें जाणावें इंहीं मिषीं । आतां अदंभाचिया वोळखीसी । सौरस देवों ॥ ज्ञाने.१३.२०२ ॥ [अदम्भित्वं] तरि अदंभित्व ऐसें । लोभियाचें मन जैसें । जीव जावो परि नुमसे । ठेविला ठावो ॥ ज्ञाने.१३.२०३ ॥ तयापरी किरीटी । पडिलाही प्राणसंकटीं । परि सुकृत ना प्रकटी । आंगें बोलें ॥ ज्ञाने.१३.२०४ ॥ खडाणे आला पान्हा । पळवी जेवीं अर्जुना । कां लपवी पण्यांगना । वडिलपण ॥ ज्ञाने.१३.२०५ ॥ आढ्य आतुडे अडवी । मग आढ्यता जेविं हारवी । ना तरी कुळवधू लपवी । अवयवांतें ॥ ज्ञाने.१३.२०६ ॥ ना ना कृषीवळ आपुलें । पांघुरवी पेरिलें । तैसें झांकी निपजलें । दानपुण्य ॥ ज्ञाने.१३.२०७ ॥ वरिवरी देह न पूजी । लोकांतें न रंजी । स्वधर्म वाग्ध्वजीं । बांधों नेणें ॥ ज्ञाने.१३.२०८ ॥ परोपकार न बोले । न मिरवी अभ्यासिलें । न शके विकूं जोडलें । स्फीतीसाठीं ॥ ज्ञाने.१३.२०९ ॥ शरीरभोगाकडे । पाहातां कृपण आवडे । येऱ्हवीं धर्मविषयीं थोडें । बहू न म्हणे ॥ ज्ञाने.१३.२१० ॥ घरीं दिसे सांकड । देहींची आयती रोड । परि दानीं जया होड । सुरतरूसीं ॥ ज्ञाने.१३.२११ ॥ किंबहुना स्वधर्मीं थोर । अवसरीं उदार । आत्मचर्चे चतुर । येऱ्हवीं वेडा ॥ ज्ञाने.१३.२१२ ॥ केळीचें दळवाडें । हळु पोकळ आवडे । परि फळोनि गाढें । रसाळ जैसें ॥ ज्ञाने.१३.२१३ ॥ कां मेघाचें आंग झील । दिसे वारेनि जैसें जाईल । परि वर्षती नवल । घणवट ते ॥ ज्ञाने.१३.२१४ ॥ तैसा जो पूर्णपणीं । पाहातां धाती आयणी । येऱ्हवीं तरी वाणी । तोचि ठाय ॥ ज्ञाने.१३.२१५ ॥ हें असो या चिन्हांचा । नटनाच ठायीं जयाच्या । जाण ज्ञान तयाच्या । हाता चढलें ॥ ज्ञाने.१३.२१६ ॥ पैं गा अदंभपण । म्हणितलें तें हें जाण । आतां आईक खुण । अहिंसेची ॥ ज्ञाने.१३.२१७ ॥ [अहिंसा] तरी अहिंसा बहुतीं परी । बोलिली असे अवधारीं । आपुलालिया मनांतरीं । निरूपिली ॥ ज्ञाने.१३.२१८ ॥ परि ते ऐसी देखा । जैशा खांडूनियां शाखा । मग तयाचिया बुडुखा । कुंप कीजे ॥ ज्ञाने.१३.२१९ ॥ कां बाहू तोडोनि पचविजे । मग भुकेची पीडा राखिजे । ना ना देऊळ मोडूनि कीजे । पौळि देवा ॥ ज्ञाने.१३.२२० ॥ तैसी हिंसाचि करूनि अहिंसा । निपजविजे हा ऐसा । पैं पूर्वमीमांसा । निर्णय केला ॥ ज्ञाने.१३.२२१ ॥ जे अवृष्टीचेनि उपद्रवें । गादलें विश्व आघवें । म्हणोनि पर्जन्येष्टी करावे । नाना याग ॥ ज्ञाने.१३.२२२ ॥ तंव तिये इष्टींचिया बुडीं । पशुहिंसा तंव रोकडी । मग अहिंसेची थडी । कैंची दिसे ॥ ज्ञाने.१३.२२३ ॥ पेरिजे नुसधी हिंसा । तेथ उगवेल काय अहिंसा । परि नवल बापा धिंवसा । या याज्ञिकांचा ॥ ज्ञाने.१३.२२४ ॥ [आयुर्वेदमतम्] आणि आयुर्वेद आघवा । तो याच मोहरा पांडवा । जो जीवाकारणें करावा । जीवघात ॥ ज्ञाने.१३.२२५ ॥ नानारोगें आहाळलीं । लोळती भूतें देखिलीं । ते हिंसा निवारावया केली । चिकित्सा पैं ॥ ज्ञाने.१३.२२६ ॥ तंव ते चिकित्सेपहिलें । एकाचे कंद खाणविले । आणि एका उपडविलें । समूळीं सपत्रीं ॥ ज्ञाने.१३.२२७ ॥ एकें आड मोडविली । अजंगमाची खाल काढविली । एकें गर्भिणी उकडविलीं । पुटामाजी ॥ ज्ञाने.१३.२२८ ॥ अजातशत्रू तरुवरां । सर्वांगीं देवविल्या शिरा । ऐसे जीव घेऊनि धनुर्धरा । कोरडे केले ॥ ज्ञाने.१३.२२९ ॥ आणि जंगमाही हात । लाऊनि काढिलें पित्त । मग राखिले शिणत । आणिक जीव ॥ ज्ञाने.१३.२३० ॥ अहो वसतीं धवळारें । मोडूनि केलीं देव्हारें । नागवूनि वेव्हारें । गवादी घातली ॥ ज्ञाने.१३.२३१ ॥ मस्तक पांघुरविलें । तंव तळवटीं उघडें पडिलें । घर मोडोनि केले । मांडव पुढें ॥ ज्ञाने.१३.२३२ ॥ नाना पांघुरणें । जाळूनि जैसें तापणें । कां जालें आंगधुणें । कुंजराचें ॥ ज्ञाने.१३.२३३ ॥ ना तरी बैल विकूनि गोठा । पुंस लावोनि बांधिजे गांठा । इया करणी की चेष्टा । काइ हंसों ॥ ज्ञाने.१३.२३४ ॥ [‘बौद्धमतं’] एकी धर्माचिया वाहणीं । गाळूं आदरिलें पाणी । तंव गाळितया आहाळणीं । जीव मेले ॥ ज्ञाने.१३.२३५ ॥ एक न पचवितीचि कण । इये हिंसेचे भेण । तेथ कदर्थले प्राण । तेही हिंसा ॥ ज्ञाने.१३.२३६ ॥ एवं हिंसाचि अहिंसा । कर्मकांडीं हा ऐसा । सिद्धांत सुमनसा । वोळखें तूं ॥ ज्ञाने.१३.२३७ ॥ पहिलें अहिंसेचें नांव । आम्हीं केलें जंव । तंव स्फूर्ति बांधली हांव । इये मती ॥ ज्ञाने.१३.२३८ ॥ तरि कैसेनि इयेतें गाळावें । म्हणोनि पडिलें बोलावें । तेवींचि तुवांही जाणावें । ऐसा भाव ॥ ज्ञाने.१३.२३९ ॥ बहुतकरूनि किरीटी । हाचि विषय इये गोठी । येऱ्हवीं कां अव्हाटीं । धाविजेल गा ॥ ज्ञाने.१३.२४० ॥ आणि स्वमताचिया निर्धारा- । लागोनियां धनुर्धरा । प्राप्तां मतांतरां । निर्वच कीजे ॥ ज्ञाने.१३.२४१ ॥ ऐसी हे अवधारीं । निरूपिती परी । आतां ययावरी । मुख्य जें गा ॥ ज्ञाने.१३.२४२ ॥ तें स्वमत बोलिजेल । अहिंसे रूप कीजेल । जिया उठलिया आतुल । ज्ञान दिसे ॥ ज्ञाने.१३.२४३ ॥ [‘अहिंसा त्रिधा । कायिकी वाचिकी मानसिकी चेति । तत्र कायिकी त्रिधा । पादेन्द्रियसाध्या हस्तेन्द्रियसाध्या चक्षुरिन्द्रियसाध्या च । तां क्रमेण व्याचष्टे’] परि तें अधिष्ठिलेनि आंगें । जाणिजे आचरतेनि बागें । जैसी कसवटी सांगे । वानियातें ॥ ज्ञाने.१३.२४४ ॥ तैसें ज्ञानामनाचिये भेटी । सरिसेंचि अहिंसेचें बिंब उठी । तेंचि ऐसें किरीटी । परिस आतां ॥ ज्ञाने.१३.२४५ ॥ [‘पादेन्द्रियसाध्या’] तरि तरंग नोलांडित । लहरी पायें न फोडित । सांचलु न मोडत । पाणियाचा ॥ ज्ञाने.१३.२४६ ॥ वेगें आणि लेसा । दिठी घालूनि आविसा । जळीं बक जैसा । पाउल सुये ॥ ज्ञाने.१३.२४७ ॥ कां कमळावरी भ्रमर । पाय ठेविती हळुवार । कुचंबेल केसर । इया शंका ॥ ज्ञाने.१३.२४८ ॥ तैसे परमाणु पांगुंतले । जाणूनि जीव सानुले । तेथ कारुण्यामाजि पाउलें । लपवूनि चाले ॥ ज्ञाने.१३.२४९ ॥ ते वाट कृपेची करित । ते दिशाचि स्नेहभरित । जीवातळीं आंथरित । आपुला जीव ॥ ज्ञाने.१३.२५० ॥ ऐसिया जतना । चालणें जया अर्जुना । हें अनिर्वाच्य परिमाणा । पुरिजेना ॥ ज्ञाने.१३.२५१ ॥ पैं मोहाचेनि सांगडें । लासी पिलीं धरी तोंडें । तेथ दांतांचे आंगरडे । लागती जैसे ॥ ज्ञाने.१३.२५२ ॥ कां स्नेहाळ माये । तान्हयाची वास पाहे । तिये दिठी आहे । हळुवार जें ॥ ज्ञाने.१३.२५३ ॥ ना ना कमळदळें । डोलविजती ढाळढाळें । तो जेणें पाडें बुबुळें । वारा घेपे ॥ ज्ञाने.१३.२५४ ॥ तैसेनि मार्दवें पाय । भूमीवरी न्यसीत जाय । लागती तेथ होय । जीवां सुख ॥ ज्ञाने.१३.२५५ ॥ ऐसिया लघिमा चालतां । कृमि कीटक पांडुसुता । देखे तरि माघौता । हळूचि निघे ॥ ज्ञाने.१३.२५६ ॥ म्हणे पावो धडफडील । तरि स्वामीची निद्रा मोडेल । रचलेपणा पडेल । झोती हन ॥ ज्ञाने.१३.२५७ ॥ इया काकुळती । वाहणी घे मागुती । कोणेही व्यक्ती । न वचे वरी ॥ ज्ञाने.१३.२५८ ॥ जीवाचेनि नांवें । तृणातेंही नोलांडवे । मग न लेखितां जावें । हे कें गोठी ॥ ज्ञाने.१३.२५९ ॥ मुंगिये मेरु नोलांडवे । मशका सिंधु न तरवे । तैसें भेटलियां न करवे । अतिक्रम ॥ ज्ञाने.१३.२६० ॥ ऐसी जयाची चाली । कृपा फुलीं फळा आली । [‘वाचिकी’] वाचिकी देखसी जियाली । दया वाचे ॥ ज्ञाने.१३.२६१ ॥ स्वयें श्वसणेंचि तें सुकुमार । मुख मोहाचें माहेर । माधुर्या जाहाले अंकुर । दशन तैसे ॥ ज्ञाने.१३.२६२ ॥ पुढां स्नेह पाझरे । माघां चालती अक्षरें । शब्द पाठीं अवतरे । कृपा आधीं ॥ ज्ञाने.१३.२६३ ॥ तंव बोलणेंचि नाहीं । बोलों म्हणे जरी कांहीं । तरि बोल कोणाही । खुपेल कां ॥ ज्ञाने.१३.२६४ ॥ बोलतां अधिकही निघे । तरि कोणाचिया वर्मीं न लगे । आणि कोणासि न रिघे । शंका मनीं ॥ ज्ञाने.१३.२६५ ॥ मांडिली गोठी हन मोडेल । वासिपेल कोणी उडेल । आइकोनि वोवांडिल । कोण्ही जरी ॥ ज्ञाने.१३.२६६ ॥ तरि दुवाळी कोणा नोहावी । भंवई कवणाची नुचलावी । ऐसा भाव जीवीं । म्हणोनियां ॥ ज्ञाने.१३.२६७ ॥ मग प्रार्थिला विपायें । जरि लोभें बोलों जाये । तरि परिसत्या होये । मायबाप ॥ ज्ञाने.१३.२६८ ॥ कां नादब्रह्मचि मुसे आलें । की गंगापय असळलें । पतिव्रते आलें । वार्धक्य जैसें ॥ ज्ञाने.१३.२६९ ॥ तैसे साच आणि मवाळ । मितले आणि रसाळ । शब्द जैसे कल्लोळ । अमृताचे ॥ ज्ञाने.१३.२७० ॥ विरोधवादबळु । प्राणितापढाळु । उपहास छळु । वर्मस्पर्श ॥ ज्ञाने.१३.२७१ ॥ आटु वेगु विंदाण । आशा शंका प्रतारण । हे संन्यसिले अवगुण । जया वाचा ॥ ज्ञाने.१३.२७२ ॥ [चक्षुरिन्द्रियसाध्या] आणि तयाचिपरी किरीटी । थाउ जयाचिया दिठी । सांडिलिया भृकुटी । मोकळिया ॥ ज्ञाने.१३.२७३ ॥ कां जे भूतीं वस्तु आहे । तिये रूपों शके विपायें । म्हणोनि वास न पाहे । बहुतकरूनि ॥ ज्ञाने.१३.२७४ ॥ ऐसाही कोणे एके वेळे । भितरले कृपेचेनि बळें । उघडोनि डोळे । दृष्टी घाली ॥ ज्ञाने.१३.२७५ ॥ तरि चंद्रबिंबौनि धारा । निगतां नव्हती गोचरा । परि एकसरें चकोरां । निघती दोंदें ॥ ज्ञाने.१३.२७६ ॥ तैसें प्राणियां होये । जरी तो कंहीं वास पाहे । तया अवलोकनाची सोये । कूर्मीही नेणे ॥ ज्ञाने.१३.२७७ ॥ किंबहुना ऐसी । दिठी जयाची भूतांसीं । [‘हस्तेन्द्रियसाध्या’] करही देखसी । तैसेचि ते ॥ ज्ञाने.१३.२७८ ॥ तरि होऊनियां कृतार्थ । राहिले सिद्धांचे मनोरथ । तैसे जयाचे हात । निर्व्यापार ॥ ज्ञाने.१३.२७९ ॥ अक्षम आणि संन्यासिलें । कां निरिधन आणि विझालें । मुकेनि घेतलें । मौन जैसें ॥ ज्ञाने.१३.२८० ॥ तयापरी कांहीं । जयां करां करणें नाहीं । जे अकर्तयाच्या ठायीं । बैसों येती ॥ ज्ञाने.१३.२८१ ॥ आसुडेल वारा । नख लागेल अंबरा । इया बुद्धि करां । चळों नेदी ॥ ज्ञाने.१३.२८२ ॥ तेथ आंगावरिलीं उडवावीं । कां डोळां रिगतें झाडावीं । पशुपक्ष्यां दावावी । त्रासमुद्रा ॥ ज्ञाने.१३.२८३ ॥ इया केउतिया गोठी । नावडे दंड काठी । मग शस्त्राचें किरीटी । बोलणें कें ॥ ज्ञाने.१३.२८४ ॥ लीलाकमलें खेळणें । कां पुष्पमाळा झेलणें । न करी म्हणे गोफणे । ऐसें होईल ॥ ज्ञाने.१३.२८५ ॥ हालवतील रोमावळी । यालागीं आंग न कुरवाळी । नखांचीं गुंडाळीं । बोटांवरी ॥ ज्ञाने.१३.२८६ ॥ तंव करणेंयाचाचि अभाव । परि ऐसाही पडे डाव । तरि हातां हाचि सराव । जे जोडिजती ॥ ज्ञाने.१३.२८७ ॥ कां नाभिकारा उचलिजे । हात पडिलियां देइजे । ना तरि आर्तातें स्पर्शिजे । अळुमाळु ॥ ज्ञाने.१३.२८८ ॥ हेंही उपरोधें करणें । तरी आर्तभय हरणें । नेणती चंद्रकिरणें । जिव्हाळा तो ॥ ज्ञाने.१३.२८९ ॥ पावोनि तो स्पर्शु । मलयानिळ खरपुसु । येणें मानें पशु । कुरवाळणें ॥ ज्ञाने.१३.२९० ॥ जे सदांचि ते मोकळे । जैशीं चंदनांगें शीतळें । न फळतांही निर्फळें । होतीचि ना ॥ ज्ञाने.१३.२९१ ॥ आतां असो हें वाग्जाळ । जाणें तें करतळ । सज्जनांचें शीळ । स्वभाव जैसे ॥ ज्ञाने.१३.२९२ ॥ [‘मानसिकी’] आतां मन तयाचें । सांगों म्हणों साचें । तरी सांगीतले कोणाचे । विलास हे ॥ ज्ञाने.१३.२९३ ॥ काई शाखा नव्हे तरु । जळेंवीण असे सागरु । तेज आणि तेजाकारु । आन काई ॥ ज्ञाने.१३.२९४ ॥ अवयव आणि शरीर । हे वेगळाले काय कीर । की रस आणि नीर । सिनानीं आथी ॥ ज्ञाने.१३.२९५ ॥ म्हणोनि हे जे सर्व । सांगितले बाह्यभाव । तें मनचि सावयव । ऐसें जाण ॥ ज्ञाने.१३.२९६ ॥ जें भुईं बीज खोंविलें । तेंचि वरी रुख जाहालें । तैसें इंद्रियद्वारा फांकलें । तें अंतरचि की ॥ ज्ञाने.१३.२९७ ॥ पैं मानसींचि जरी । अहिंसेची अवसरी । तरि कैंची बाहेरी । वोसंडेल ॥ ज्ञाने.१३.२९८ ॥ आवडे ते वृत्ती किरीटी । आधीं मनौनीचि उठी । मग ते वाचे दिठी । करांसि ये ॥ ज्ञाने.१३.२९९ ॥ वांचूनि मनींचि नाहीं । तें वाचेसि उमटेल काई । बीजेंवीण भुईं । अंकुर असे ॥ ज्ञाने.१३.३०० ॥ म्हणोनि मनपण जैं मोडे । तैं इंद्रिय आधींचि उबडें । सूत्रधारेंवीण साइखडें । वावो जैसें ॥ ज्ञाने.१३.३०१ ॥ उगमींचि वाळूनि जाये । तें वोघीं कैचें वाहे । जीवो गेलिया आहे । चेष्टा देहीं ॥ ज्ञाने.१३.३०२ ॥ तैसें मन हें पांडवा । मूळ इंद्रियभावां । हेंचि राहटे आघवां । द्वारीं इहीं ॥ ज्ञाने.१३.३०३ ॥ परि जिये वेळीं जैसें । जें होऊनि आंत असे । बाहेरि ये तैसें । व्यापाररूपें ॥ ज्ञाने.१३.३०४ ॥ यालागीं साचोकारेें । मनीं अहिंसा थांवे थोरें । जैसी पिकली द्रुती आदरें । बोभात निघे ॥ ज्ञाने.१३.३०५ ॥ म्हणोनि इंद्रियें तेचि संपदा । वेंचितां हीं उदावादा । अहिंसेचा धंदा । करितें आहाती ॥ ज्ञाने.१३.३०६ ॥ समुद्रीं दाटे भरितें । तैं समुद्रचि भरी तऱ्यांतें । तैसें स्वसंपत्ती चित्तें । इंद्रियां केलें ॥ ज्ञाने.१३.३०७ ॥ हें बहु असो पंडित । धरूनि बाळाचा हात । वोळी लिही सुव्यक्त । आपणचि ॥ ज्ञाने.१३.३०८ ॥ तैसें दयालुत्व आपुलें । मनें हातापायां आणिलें । मग तेथ उपजविलें । अहिंसेतें ॥ ज्ञाने.१३.३०९ ॥ याकारणें किरीटी । इंद्रियांचिया गोठी । मनाचियेचि राहाटी । रूप केलें ॥ ज्ञाने.१३.३१० ॥ ऐसा मनें देहें वाचा । सर्व संन्यास दंडाचा । जाहाला ठायीं जयाचा । देखशील ॥ ज्ञाने.१३.३११ ॥ तो जाण वेल्हाळ । ज्ञानाचें वेळाउळ । हें असो निखिळ । ज्ञानचि तो ॥ ज्ञाने.१३.३१२ ॥ जे अहिंसा कानें ऐकिजे । ग्रंथाधारें निरूपिजे । ते पाहावी ऐसें जैं उपजे । तैं तोचि पाहावा ॥ ज्ञाने.१३.३१३ ॥ ऐसें म्हणितलें देवें । [‘इति अहिंसालक्षणं, परपीडाजननमहिंसेति वक्तव्ये मतान्तरनिरासेन विशेषतो व्याख्याने कारणमाह-’] तें बोलें एकें सांगावें । परि फांकलें हें उपसाहावें । तुम्हीं मज ॥ ज्ञाने.१३.३१४ ॥ म्हणाल हिरवे चारीं गुरूं । विसरे मागील मोहर धरूं । कां वारेलगें पांखिरूं । गगनीं भरे ॥ ज्ञाने.१३.३१५ ॥ तैसिया प्रेमाचिया स्फूर्ती । फावलिया रसवृत्ती । वाहविला मती । आकळेना ॥ ज्ञाने.१३.३१६ ॥ तरि तैसें नोहे अवधारा । कारण असे विस्तारा । येऱ्हवीं पद तरी अक्षरां । तिहींचेंच ॥ ज्ञाने.१३.३१७ ॥ अहिंसा म्हणतां थोडी । परि तैंचि हे होय उघडी । जे लोटिजती कोडी । मतांचिया ॥ ज्ञाने.१३.३१८ ॥ येऱ्हवीं प्राप्तें मतांतरें । थातंबूनि आंगभरें । बोलिजेल तें नसरे । तुम्हांपासीं ॥ ज्ञाने.१३.३१९ ॥ रत्नपारखीयाचिया गांवीं । जाईल गंडकी तरि सोडावी । काश्मीरीं न करावी । मिडगण तेथें ॥ ज्ञाने.१३.३२० ॥ काइसा वास कापुरा । मंद जेथ अवधारा । पिठाचा विकरा । तियेसात ॥ ज्ञाने.१३.३२१ ॥ म्हणोनि इये सभे । बोलकेपणाचेनि क्षोभें । लागसर न लभे । बोला प्रभू ॥ ज्ञाने.१३.३२२ ॥ सामान्या आणि विशेषा । सकळै कीजेल देखा । तरि कानाचेया मुखा- । कडे न्याल ना तुम्ही ॥ ज्ञाने.१३.३२३ ॥ शंकेचेनि गदळें । जैं शुद्ध प्रमेय मैळे । तैं मागुतिया पाउलीं पळे । अवधान येतें ॥ ज्ञाने.१३.३२४ ॥ कां करूनि बाबुळियेची बुंथी । जळें जियें ठाती । तयांची वास पाहाती । हंस काई ॥ ज्ञाने.१३.३२५ ॥ कां अभ्रापैलीकडे । जैं येत चांदिणें कोडें । तैं चकोरें चांचुवडें । उचलती ना ॥ ज्ञाने.१३.३२६ ॥ तैसें तुम्ही वास न पाहाल । ग्रंथ नेघा वरि कोपाल । जरी अविसंवाद नोहेल । निरूपण ॥ ज्ञाने.१३.३२७ ॥ न बुझावितां मतें । न फिटे आक्षेपाचें लागतें । तें व्याख्यान जी तुमतें । जोडूनि नेदी ॥ ज्ञाने.१३.३२८ ॥ आणि माझें तंव आघवें । ग्रथन येणेंचि भावें । जे तुम्हीं संतीं होआवें । सन्मुख सदा ॥ ज्ञाने.१३.३२९ ॥ येऱ्हवीं तरी साचोकारें । तुम्ही गीतार्थाचे सोयरे । जाणोनि गीता जीवसरें । धरिली मियां ॥ ज्ञाने.१३.३३० ॥ जे सर्वस्व आपुलें द्याल । मग इयेतें सोडवूनि न्याल । म्हणोनि ग्रंथ नव्हे वोल । साचचि हे ॥ ज्ञाने.१३.३३१ ॥ कां सर्वस्वाचा लोभ धरा । वोलीचा अव्हेर करा । तरि गीते मज अवधारा । एकचि गती ॥ ज्ञाने.१३.३३२ ॥ किंबहुना मज । तुमचिया कृपा काज । तियेलागीं व्याज । ग्रंथाचें केलें ॥ ज्ञाने.१३.३३३ ॥ तरि तुम्हां रसिकांजोगें । व्याख्यान शोधावें लागे । म्हणूनि जी मतांगें । बोलों गेलों ॥ ज्ञाने.१३.३३४ ॥ तंव कथेसि पसरु जाहाला । श्लोकार्थ दूरि गेला । कीजो क्षमा यया बोला । अपत्या मज ॥ ज्ञाने.१३.३३५ ॥ आणि घांसाआंतिल हरळ । फेडितां लागे वेळ । तें दूषण नव्हे खडळ । सांडावा की ॥ ज्ञाने.१३.३३६ ॥ कां संवचोरां चुकवितां । दिवस लागलिया माता । कोपावें की जीविता । जिताणें कीजे ॥ ज्ञाने.१३.३३७ ॥ परि यावरील हें नव्हे । तुम्हीं उपसाहिलें तेंचि बरवें । आतां अवधारिजो देवें । बोलिलें ऐसें ॥ ज्ञाने.१३.३३८ ॥ म्हणे उन्मेषसुलोचना । सावध होईं अर्जुना । करूं तुज ज्ञाना । वोळखी आतां ॥ ज्ञाने.१३.३३९ ॥ [क्षान्तिः] तरि ज्ञान गा तें एथें । वोळख तूं निरुतें । आक्रोशेंवीण जेथें । क्षमा असे ॥ ज्ञाने.१३.३४० ॥ अगाधसरोवरीं । कमळिणी जियापरी । कां सदैवांचिया घरीं । संपत्ति जैसी ॥ ज्ञाने.१३.३४१ ॥ पार्था तेणेंपाडें । क्षमा जयातें वाढे । तेही लक्षे तें फुडें । लक्षणीं सांगों ॥ ज्ञाने.१३.३४२ ॥ तरि पढियंतें लेणें । आंगीं भावें जेणें । धरिजे तेविं साहणें । सर्वचि जया ॥ ज्ञाने.१३.३४३ ॥ त्रिविध मुख्य आघवे । उपद्रवांचे मेळावे । वरि पडिलिया नव्हे । वांकडा जो ॥ ज्ञाने.१३.३४४ ॥ अपेक्षित पावे । तें जेणें तोषें मानावें । अनपेक्षिताही करवे । मान तोचि ॥ ज्ञाने.१३.३४५ ॥ जो मानापमानातें साये । सुखदुःख जेथ सामाये । निंदास्तुती नोहे । दुखंड जो ॥ ज्ञाने.१३.३४६ ॥ उन्हाळेनि जो न तापे । हिमवंतीं न कांपे । कायसेनिही न वासिपे । पातलेया ॥ ज्ञाने.१३.३४७ ॥ स्वशिखरांचा भारु । नेणे जैसा मेरु । की धरा यज्ञसूकरु । वोझें न म्हणे ॥ ज्ञाने.१३.३४८ ॥ ना ना चराचरीं भूतीं । दाटणी नव्हे क्षिती । तैसा नाना द्वंद्वप्राप्तीं । घामेजेना ॥ ज्ञाने.१३.३४९ ॥ घेऊनि जळाचे लोट । आलिया नदीनदांचे संघाट । करी वाड पोट । समुद्र जेवीं ॥ ज्ञाने.१३.३५० ॥ तैसें जयाचिया ठायीं । न साहणें कांहींचि नाहीं । आणि साहतसें ऐसेंही । स्मरण नुरे ॥ ज्ञाने.१३.३५१ ॥ शरीरा जें पातलें । तें करूनि घाली आपुलें । तेथ साहतेनि नवलें । घेपिजेना ॥ ज्ञाने.१३.३५२ ॥ हे अनाक्रोश क्षमा । जेथ आथी प्रियोत्तमा । जाण तेणें महिमा । ज्ञानासी गा ॥ ज्ञाने.१३.३५३ ॥ तो पुरुष पांडवा । ज्ञानाचा वोलावा । [आर्जवं] आतां परिस आर्जवा । रूप करूं ॥ ज्ञाने.१३.३५४ ॥ तरि आर्जव तें ऐसें । प्राणाचें सौजन्य जैसें । आवडतयाही दोषें । एकचि पैं गा ॥ ज्ञाने.१३.३५५ ॥ कां तोंड पाहुनि प्रकाशु । न करी जेविं चंडांशु । जगा एक अवकाशु । आकाश जैसें ॥ ज्ञाने.१३.३५६ ॥ तैसें जयाचें मन । माणुसाप्रति आन आन । नोहे आणि वर्तन । ऐसें पैं तें ॥ ज्ञाने.१३.३५७ ॥ जे जगचि सनोळख । जगेंसीं जुनाट सोयरिक । आप पर हे भाक । जाणणें नाहीं ॥ ज्ञाने.१३.३५८ ॥ भलतेणेंसीं मेळ । पाणिया ऐसा ढाळ । कवणेविखीं आडळ । नेघे चित्त ॥ ज्ञाने.१३.३५९ ॥ वारियाची धांव । तैसे सरळ भाव । शंका आणि हांव । नाहीं जया ॥ ज्ञाने.१३.३६० ॥ मायेपुढें बाळका । रिगतां नाहीं शंका । तैसें मन देतां लोकां । नालोची जो ॥ ज्ञाने.१३.३६१ ॥ फांकलिया इंदीवरा । परिवर नाहीं धनुर्धरा । तैसा कोनकोपरा । नेणेचि जो ॥ ज्ञाने.१३.३६२ ॥ चोखाळपण रत्नाचें । रत्नावरी किळेचें । तैसें पुढें मन जयाचें । करणें पाठीं ॥ ज्ञाने.१३.३६३ ॥ आलोचूं जो नेणे । अनुभवचि जोगावणें । धरी मोकली अंतःकरणें । नोहे जया ॥ ज्ञाने.१३.३६४ ॥ दिठी नोहे मिणधी । बोलणें नाहीं संदिग्धीं । कवणेंसीं हीनबुद्धी । राहाटों नेणे ॥ ज्ञाने.१३.३६५ ॥ दाहाही इंद्रियें प्रांजळें । निःप्रपंचें निर्मळें । पांचही पालव मोकळे । आठही पाहर ॥ ज्ञाने.१३.३६६ ॥ अमृताची धार । तैसें उजू अंतर । किंबहुना जो माहेर । या चिन्हांचें ॥ ज्ञाने.१३.३६७ ॥ तो पुरुष सुभटा । आर्जवाचा आंगवठा । जाण तेथेंचि घरटा । ज्ञानें केला ॥ ज्ञाने.१३.३६८ ॥ [‘आचार्योपासनं’] आतां ययावरी । गुरुभक्तीची परी । सांगों गा अवधारीं । चतुरनाथा ॥ ज्ञाने.१३.३६९ ॥ आघवियांचि दैवां । जन्मभूमी हे सेवा । जे ब्रह्म करी जीवा । शोच्यातेंही ॥ ज्ञाने.१३.३७० ॥ ते आचार्योपास्ती । सांगिजेल तुजप्रती । बैसों दे एक पांती । अवधानाची ॥ ज्ञाने.१३.३७१ ॥ तरि सकळ जळसमृद्धी । घेऊनि गंगा निगाली उदधी । की श्रुती हे महापदीं । पैठी जाहाली ॥ ज्ञाने.१३.३७२ ॥ ना ना वेंटाळूनि जीवितें । गुणागुण उखितें । प्राणनाथासि उचितें । दिधलें प्रिया ॥ ज्ञाने.१३.३७३ ॥ तैसें सबाह्य आपुलें । जेणें गुरुकुळीं वोपिलें । आपणपें केलें । भक्तीचें घर ॥ ज्ञाने.१३.३७४ ॥ [सा भक्तिर्नवविधा- “श्रवणं कीर्तनं विष्णोः स्मरणं पादसेवनम् । अर्चनं वंदनं दास्यं सख्यमात्मनिवेदनं’’ इति (भा. स्कं. ७) ‘तत्र स्मरणभक्तिमाह-’] गुरुगृह जिये देशीं । तो देशचि वसे मानसीं । विरहिणी कां जैशी । वल्लभातें ॥ ज्ञाने.१३.३७५ ॥ तियेकडोनि येतसे वारा । देखोनि धांवे सामोरा । आड पडे म्हणे घरा । बीजें कीजो ॥ ज्ञाने.१३.३७६ ॥ साचा प्रेमाचिया भुली । तिये दिशेसीचि आवडे बोली । जीव थानपती करूनि घाली । गुरुगृहीं जो ॥ ज्ञाने.१३.३७७ ॥ परि गुरुआज्ञा धरिले । देह गांवीं असे एकलें । वांसरुवा लाविलें । दावें जैसें ॥ ज्ञाने.१३.३७८ ॥ म्हणे कैं हें बिरडें फिटेल । कैं तो स्वामी भेटेल । युगाहूनि वडिल । निमिष मानी ॥ ज्ञाने.१३.३७९ ॥ ऐसेया गुरुग्रमींचें आलें । कां स्वयें गुरूंनींचि धाडिलें । तरि गतायुष्या जोडलें । आयुष्य जैसें ॥ ज्ञाने.१३.३८० ॥ कां सुकतया अंकुरा- । वरि पडलिया पीयूषधारा । ना ना अल्पोदकीचा सागरा । आला मासा ॥ ज्ञाने.१३.३८१ ॥ ना तरी रंकें निधान देखिलें । कां आंधळिया डोळे उघडले । भणंगाचिया आंगा आलें । इंद्रपद ॥ ज्ञाने.१३.३८२ ॥ तैसा गुरुकुळींचेनि नांवें । महासुखें अति थोरावे । जे कोडें हन पोटाळवे । आकाश कां ॥ ज्ञाने.१३.३८३ ॥ पैं गुरुकुळीं ऐसी । आवडी जया देखसी । जाण ज्ञान तयापासीं । पाइकी करी ॥ ज्ञाने.१३.३८४ ॥ [‘अर्चनं’] आणि अभ्यंतरिलियेकडे । प्रेमाचेनि पवाडें । श्रीगुरूंचें रूपडें । उपासी ध्यानीं ॥ ज्ञाने.१३.३८५ ॥ हृदयशुद्धीचिया आवारीं । आराध्य तो निश्चळ धुर करी । मग सर्वभावेंसीं परिवारीं । आपण होय ॥ ज्ञाने.१३.३८६ ॥ कां चैतन्याचिये पोंवळी- । माजि आनंदाचिया राउळीं । श्रीगुरुलिंगा ढाळी । ध्यानामृत ॥ ज्ञाने.१३.३८७ ॥ उदयिजतां बोधार्का । बुद्धीची ढाल सात्त्विका । भरोनियां त्र्यंबका । लाखोली वाहे ॥ ज्ञाने.१३.३८८ ॥ काळशुद्धी त्रिकाळीं । जीवदशा धूप जाळी । ज्ञानदीपें वोंवाळी । निरंतर ॥ ज्ञाने.१३.३८९ ॥ सामरस्याची रससोय । अखंड अर्पित जाय । आपण भराडा होय । गुरू तो लिंग ॥ ज्ञाने.१३.३९० ॥ [‘सख्यं’] ना तरी जिवाचिये सेजे । गुरु कांत करूनि भुंजे । ऐसी प्रेमाचेनि भोजें । बुद्धी वाहे ॥ ज्ञाने.१३.३९१ ॥ कोणे एके अवसरीं । अनुराग भरे अंतरीं । की तया नाम करी । क्षीराब्धी ॥ ज्ञाने.१३.३९२ ॥ तेथ ध्येयध्यान बहु सुख । तेंचि शेषतुळिका निर्दोख । वरि जळशयन देख । भावी गुरु ॥ ज्ञाने.१३.३९३ ॥ मग वोळगती पाय । ते लक्ष्मी आपण होय । गरुड होऊनि उभा राहे । आपणचि ॥ ज्ञाने.१३.३९४ ॥ नाभीं आपण जन्मे । ऐसें गुरुमूर्तिप्रेमें । अनुभवी मनोधर्में । ध्यानसुख ॥ ज्ञाने.१३.३९५ ॥ एकाधिये वेळे । गुरु माय करी भावबळें । मग स्तन्यसुखें लोळे । अंकावरी ॥ ज्ञाने.१३.३९६ ॥ ना तरी गा किरीटी । चैतन्यतरुतळवटीं । गुरु धेनु आपण पोटीं । वत्स होय ॥ ज्ञाने.१३.३९७ ॥ गुरुकृपास्नेहसलिलीं । आपण होय मासोळी । कोणे एके वेळीं । हेंचि भावी ॥ ज्ञाने.१३.३९८ ॥ गुरुकृपामृताचें वडप । आपण सेवावृत्तीचें होय रोप । ऐसेसे संकल्प । मनचि विये ॥ ज्ञाने.१३.३९९ ॥ चक्षुपक्षेंवीण । पिलूं होय आपण । कैसें पैं अपारपण । आवडीचें ॥ ज्ञाने.१३.४०० ॥ गुरूतें पक्षिणी करी । चारा घे चांचूवरी । गुरु तारू धरी । आपण कांस ॥ ज्ञाने.१३.४०१ ॥ ऐसे प्रेमाचेनि थावें । ध्यानचि ध्यानातें प्रसवे । पूर्णसिंधू हेलावे । फुटती जैसे ॥ ज्ञाने.१३.४०२ ॥ किंबहुना यापरी । श्रीगुरुमूर्ती अंतरीं । भोगी आतां अवधारीं । बाह्यसेवा ॥ ज्ञाने.१३.४०३ ॥ [दास्यं] तरि जिवीं ऐसे आवांके । म्हणे दास्य करीन निकें । जैसेनि गुरु कौतुकें । माग म्हणती ॥ ज्ञाने.१३.४०४ ॥ तैसिया साचा उपास्ती । गोसावी प्रसन्न होती । तेथ मी विनंती । ऐसी करीन ॥ ज्ञाने.१३.४०५ ॥ म्हणेन तुमचा देवा । परिवार जो आघवा । येतुले रूपें होआवा । मीचि एक ॥ ज्ञाने.१३.४०६ ॥ आणि उपकरतीं आपुलीं । उपकरणें आथि जेतुलीं । माझीं रूपें तेतुलीं । होआवीं स्वामी ॥ ज्ञाने.१३.४०७ ॥ ऐसा मागेन वरु । तेथ हो म्हणती श्रीगुरु । मग तो परिवारु । मीचि होईन ॥ ज्ञाने.१३.४०८ ॥ उपकरणजात सकळिक । तें मीचि होईन एकैक । तेव्हां उपास्तीचें कौतुक । देखिजेल ॥ ज्ञाने.१३.४०९ ॥ गुरु बहुतांची माये । परि एकोलती होऊनि ठाये । तैसें करूनि आण वायें । कृपे तिये ॥ ज्ञाने.१३.४१० ॥ तया अनुरागा वेध लावीं । एकपत्नीव्रत घेववीं । क्षेत्रसंन्यास करवीं । लोभाकरवीं ॥ ज्ञाने.१३.४११ ॥ चतुर्दिक्षु वारा । न लाहे निघोन बाहिरा । तैसा गुरुकृपे पांजिरा । मीचि होईन ॥ ज्ञाने.१३.४१२ ॥ आपुलिया गुणांचीं लेणीं । करीन गुरुसेवे स्वामिणी । हें असो होईन गवसणी । गुरुभक्तीसी ॥ ज्ञाने.१३.४१३ ॥ गुरुस्नेहाचिये वृष्टी । मी पृथ्वी होईन तळवटीं । ऐसिया मनोरथांचिया सृष्टी । अनंता रची ॥ ज्ञाने.१३.४१४ ॥ म्हणे श्रीगुरूंचें भुवन । आपण मी होईन । आणि दास हेोऊनि करीन । दास्य तेथींचें ॥ ज्ञाने.१३.४१५ ॥ निर्गमागमीं दातारें । जे वोलांडिजती उंबरे । ते मी होईन आणि द्वारें । द्वारपाळ ॥ ज्ञाने.१३.४१६ ॥ पाउवा मी होईन । तियां मीचि लेववीन । छत्र मी आणि करीन । बारीपण ॥ ज्ञाने.१३.४१७ ॥ मी तळ उपर जाणविता । चवरधर हात देता । स्वामीपुढें खोलता । होईन मी ॥ ज्ञाने.१३.४१८ ॥ मीचि होईन सागळा । करू सुईन गुरुळां । सांडिती तो नेपाळा । पडिघा मीचि ॥ ज्ञाने.१३.४१९ ॥ हडप मी वोळगेन । मीचि उगाळु घेईन । उळिग मी करीन । आंघोळीचें ॥ ज्ञाने.१३.४२० ॥ होईन गुरूंचें आसन । अळंकार परिधान । चंदनादि होईन । उपचार ते ॥ ज्ञाने.१३.४२१ ॥ मीचि होईन सुआरु । वोगरिन उपहारु । आपणपें श्रीगुरु । वोवाळीन ॥ ज्ञाने.१३.४२२ ॥ जे वेळीं देवो आरोगिती । तेव्हां पांतीकर मीचि पांतीं । मीचि होईन पुढती । देईन विडा ॥ ज्ञाने.१३.४२३ ॥ ताट मी काढीन । [‘पादसेवनं’] सेज मी झाडीन । चरणसंवाहन । मीचि करीन ॥ ज्ञाने.१३.४२४ ॥ सिंहासन होईन आपण । वरि गुरु करिती आरोहण । होईन पुरेपण । वोळगेचें ॥ ज्ञाने.१३.४२५ ॥ [‘श्रवणं’] श्रीगुरूंचें मन । जया देईन अवधान । तो मी पुढां होईन । चमत्कार ॥ ज्ञाने.१३.४२६ ॥ तया श्रवणाचे आंगणीं । होईन शब्दांचिया अक्षौहिणी । स्पर्श होईन घसणी । आंगाचिया ॥ ज्ञाने.१३.४२७ ॥ श्रीगुरूंचे डोळे । अवलोकनें स्नेहाळें । पाहाती तियें सकळें । होईन रूपें ॥ ज्ञाने.१३.४२८ ॥ तिये रसने जो रुचेल । तो तो रस म्यां होइजेल । गंधरूपें कीजेल । घ्राणसेवा ॥ ज्ञाने.१३.४२९ ॥ एवं बाह्यमनोगत । श्रीगुरुसेवा समस्त । वेंटाळीन वस्तुजात । होऊनियां ॥ ज्ञाने.१३.४३० ॥ जंव देह हें असेल । तंव वोळगी ऐसी कीजेल । [‘आत्मनिवेदनं’] मग देहांतीं नवल । बुद्धि वाहे ॥ ज्ञाने.१३.४३१ ॥ इये शरीरींची माती । मेळवीन तिये क्षिती । जेथ श्रीचरण उभे ठाती । श्रीगुरूंचे ॥ ज्ञाने.१३.४३२ ॥ माझा स्वामी कवतिकें । स्पर्शत जियें उदकें । तेथ लया नेईन निकें । आपीं आप ॥ ज्ञाने.१३.४३३ ॥ श्रीगुरू वोंवाळिजती । कां भुवनीं जे उजळिजती । तयां दीपांचिया दीप्तीं । ठेवीन तेज ॥ ज्ञाने.१३.४३४ ॥ चवरी हन विंजणा । तेथ लय करीन प्राणा । मग आंगाचा वोळगणा । होईन मी ॥ ज्ञाने.१३.४३५ ॥ जिये जिये अवकाशीं । श्रीगुरू असती परिवारेंसीं । आकाश लया आकाशीं । नेईन तिये ॥ ज्ञाने.१३.४३६ ॥ परि जीत मेला न संडीं । निमेष लोकां न धाडीं । ऐसेनि गणाविया कोडी । कल्पांचिया ॥ ज्ञाने.१३.४३७ ॥ येतुलेवरी धिंवसा । जयाचिया मानसा । आणि करूनिही तैसा । अपार जो ॥ ज्ञाने.१३.४३८ ॥ रात्र दिवस नेणे । थोडें बहु न म्हणे । म्हणियाचेनि दाटपणें । साजा होय ॥ ज्ञाने.१३.४३९ ॥ तो व्यापार येणें नांवें । गगनाहूनि थोरावे । एकला करी आघवें । एकेचि काळीं ॥ ज्ञाने.१३.४४० ॥ हृदयवृत्ती पुढां । आंगचि घे दवडा । काज करी होडा । मानसेंसीं ॥ ज्ञाने.१३.४४१ ॥ एकादिया वेळां । श्रीगुरूंचिया खेळा । लोण करी सकळा । जीविताचें ॥ ज्ञाने.१३.४४२ ॥ जो गुरुदास्यें कृश । जो गुरुप्रेमें सपोष । जो गुरुआज्ञे निवास । आपणचि ॥ ज्ञाने.१३.४४३ ॥ जो गुरुकुळें सुकुलीन । जो गुरुबंधुसौजन्यें सुजन । जो गुरुसेवाव्यसनें सव्यसन । निरंतर ॥ ज्ञाने.१३.४४४ ॥ गुरुसंप्रदायधर्म । तेचि जयाचे वर्णाश्रम । गुरुपरिचर्या नित्यकर्म । जयाचें गा ॥ ज्ञाने.१३.४४५ ॥ गुरु क्षेत्र गुरु देवता । गुरु माता गुरु पिता । जो गुरुसेवेपरता । मार्ग नेणे ॥ ज्ञाने.१३.४४६ ॥ श्रीगुरूंचें द्वार । तें जयाचें सर्वस्व सार । गुरुसेवकां सहोदर । प्रेमें भजे ॥ ज्ञाने.१३.४४७ ॥ [‘कीर्तनं’] जयाचें वक्त्र । वाहे गुरुनामाचे मंत्र । गुरुवाक्यावांचूनि शास्त्र । हातीं न शिवे ॥ ज्ञाने.१३.४४८ ॥ [‘वंदनं’] शिवतलें गुरुचरणीं । भलतैसें हो पाणी । तया तीर्थयात्रे आणी । तीर्थें त्रैलोक्यींचीं ॥ ज्ञाने.१३.४४९ ॥ श्रीगुरूंचें उशिटें । लाहे जैं अवचटें । तैं तेणें लाभें विटे । समाधीसी ॥ ज्ञाने.१३.४५० ॥ कैवल्यसुखासाठीं । परमाणु घे किरीटी । उधळती पायांपाठीं । चालतां जे ॥ ज्ञाने.१३.४५१ ॥ हें असो सांगावें किती । नाहीं पार गुरुभक्ती । परी गा उत्क्रांतमती । कारण हें ॥ ज्ञाने.१३.४५२ ॥ जया इये भक्तीची चाड । जया इये विषयींचें कोड । जो हे सेवेवांचून गोड । न मनी कांहीं ॥ ज्ञाने.१३.४५३ ॥ तो तत्त्वज्ञानाचा ठावो । ज्ञाना तेणेंचि आवो । हें असो तो देवो । ज्ञान भक्त ॥ ज्ञाने.१३.४५४ ॥ हें जाण पां साचोकारें । तेथ ज्ञान उघडेनि द्वारें । नांदत असे गा पुरें । इया रीति ॥ ज्ञाने.१३.४५५ ॥ जिये गुरुसेवेविखीं । माझा जीव अभिलाखी । म्हणोनि सोयचुकी । बोली केली ॥ ज्ञाने.१३.४५६ ॥ येऱ्हवीं असतां हातीं खुळा । भजनावधानीं आंधळा । परिचर्येलागीं पांगुळा- । पासूनि मंद ॥ ज्ञाने.१३.४५७ ॥ गुरुवर्णनीं मुका । आळशी पोशिजे फुका । परि मनीं आथी निका । सानुराग ॥ ज्ञाने.१३.४५८ ॥ तेणें पैं कारणें । हें स्थूळ पोसणें । पडलें मज म्हणे । ज्ञानदेवो ॥ ज्ञाने.१३.४५९ ॥ परि तो बोल उपसाहावा । आणि वोळगे अवसर देयावा । आतां म्हणेन जी बरवा । ग्रंथार्थचि ॥ ज्ञाने.१३.४६० ॥ [‘आचार्योपासनं’] परिसा परिसा श्रीकृष्णु । जो भूतभारसहिष्णु । तो बोलतसे विष्णु । पार्थ ऐके ॥ ज्ञाने.१३.४६१ ॥ [‘शौचं’] म्हणे शुचित्व गा ऐसें । जयापाशीं दिसे । आंग मन जैसें । कापुराचें ॥ ज्ञाने.१३.४६२ ॥ कां रत्नाचें दळवाडें । जैसें सबाह्य चोखडें । आंत बाहेरि एके पाडें । सूर्य जैसा ॥ ज्ञाने.१३.४६३ ॥ बाहेरि कर्में क्षाळला । भीतरीं ज्ञानें उजळला । इंहीं दोहीं परीं आला । पाखाळा एका ॥ ज्ञाने.१३.४६४ ॥ मृत्तिका आणि जळें । बाह्य येणें मेळें । निर्मळ होय बोलें । वेदाचेनि ॥ ज्ञाने.१३.४६५ ॥ भलतेथ बुद्धि बळी । रज आरिसा उजळी । सौंदणी फेडी थिगळी । वस्त्रांचिया ॥ ज्ञाने.१३.४६६ ॥ किंबहुना इयापरी । बाह्य चोख अवधारीं । आणि ज्ञानदीप अंतरीं । म्हणौनि शुद्ध ॥ ज्ञाने.१३.४६७ ॥ येऱ्हवीं तरी पांडुसुता । अंतर शुद्ध नसतां । बाहेरि कर्म तो सर्वथा । विटंबु गा ॥ ज्ञाने.१३.४६८ ॥ मृत जैसा श्रृंगारिला । गाढव तीर्थीं न्हाणिला । कडुदुधिया माखिला । गुळें जैसा ॥ ज्ञाने.१३.४६९ ॥ वोसगृहीं तोरण बांधिलें । कां उपवासी अन्नें लिंपिलें । कुंकुमसेंदुर केलें । कांतहीनेनें ॥ ज्ञाने.१३.४७० ॥ कलश ढिमाचे पोकळ । जळो वरील ते झळाळ । काय करूं चित्रींव फळ । आंत शेण ॥ ज्ञाने.१३.४७१ ॥ तैसें कर्मीं वरिचिले कडां । न सरे थोर मोलें कुडा । नव्हे मदिरेचा घडा । पवित्र गंगे ॥ ज्ञाने.१३.४७२ ॥ म्हणोनि अंतरीं ज्ञान व्हावें । मग बाह्य लाभे स्वभावें । वरि ज्ञान कर्में संभवें । ऐसें कें जोडे ॥ ज्ञाने.१३.४७३ ॥ यालागीं बाह्यभाग । कर्में धुतला चांग । ज्ञानें फिटला वंग । अंतरींचा ॥ ज्ञाने.१३.४७४ ॥ तेथ अंतरबाह्य गेलें । निर्मळत्व एक जाहालें । किंबहुना उरलें । शुचित्वचि ॥ ज्ञाने.१३.४७५ ॥ म्हणोनि सद्भाव जीवगत । बाहेरि दिसती फांकत । स्फटिकगृहींचे डोलत । दीप जैसे ॥ ज्ञाने.१३.४७६ ॥ विकल्प जेणें उपजे । नाथिली विकृती निपजे । अप्रवृत्तीचीं बीजें । अंकुर घेती ॥ ज्ञाने.१३.४७७ ॥ तें आइके देखे अथवा भेटे । परि मनीं कांहींचि नुमटे । मेघरंगें न काटे । व्योम जैसें ॥ ज्ञाने.१३.४७८ ॥ येऱ्हवीं इंद्रियाचेनि मेळें । विषयांवरी तरी लोळे । परि विकाराचेनि विटाळें । लिंपिजे ना ॥ ज्ञाने.१३.४७९ ॥ भेटलेया वाटेवरी । चोखी आणि माहारी । तेथ नातळे तियापरी । राहाटों जाणे ॥ ज्ञाने.१३.४८० ॥ कां पतिपुत्रांतें आलिंगी । एकचि ते तरुणांगी । तेथ पुत्रभावाच्या आंगीं । न रिगे काम ॥ ज्ञाने.१३.४८१ ॥ तैसें हृदय चोख । संकल्पविकल्पीं सनोळख । कृत्याकृत्य विशेख । फुडें जाणे ॥ ज्ञाने.१३.४८२ ॥ पाणियें हिरा न भिजे । आधणीं हरळ न शिजे । तैसी विकल्पजातें न लिंपिजे । मनोवृत्ती ॥ ज्ञाने.१३.४८३ ॥ तया नांव शुचित्वपण । पार्था गा संपूर्ण । हें देखसी तेथ जाण । ज्ञान असे ॥ ज्ञाने.१३.४८४ ॥ [‘स्थैर्यं’] आणि स्थिरता साचें । घर रिगाली जयाचें । तो पुरुष ज्ञानाचें । आयुष्य गा ॥ ज्ञाने.१३.४८५ ॥ देह तरी वरिचिलीकडे । आपुलिया परी हिंडे । परि बैसका न मोडे । मानसींची ॥ ज्ञाने.१३.४८६ ॥ वत्सावरूनि धेनूचें । स्नेह राना न वचे । नव्हती भोग सतियेचे । प्रेमभोग ॥ ज्ञाने.१३.४८७ ॥ कां लोभिया दूर जाये । परि जीव ठेवा ठाये । तैसा देह चालतां न होये । चळ चित्ता ॥ ज्ञाने.१३.४८८ ॥ जातया अभ्रासवें । जैसें आकाश न धांवे । भ्रमणचक्री न भंवे । ध्रुव जैसा ॥ ज्ञाने.१३.४८९ ॥ पांथिकाचिया येरझारां । सवें पंथ न चले धनुर्धरा । कां नाहीं जेवीं तरुवरां । येणें जाणें ॥ ज्ञाने.१३.४९० ॥ तैसा चळणवळणात्मकी । असोनि ये पांचभौतिकी । भूतोर्मीं एकी । चळिजेना ॥ ज्ञाने.१३.४९१ ॥ वाहुटोळीचेनि बळें । पृथ्वी जैसी न ढळे । तैसा उपद्रव उमाळें । न लोटे जो ॥ ज्ञाने.१३.४९२ ॥ दैन्यदुःखीं न तपे । भयशोकी न कंपे । देहमृत्यु न वासिपे । पातलेनी ॥ ज्ञाने.१३.४९३ ॥ आर्ति आशा पडिभरें । वय व्याधीं गजरें । उजू असतां पाठिमोरें । नव्हे चित्त ॥ ज्ञाने.१३.४९४ ॥ निंदा निस्तेज दंडी । काम लोभ वरपडी । परी रोम नव्हे वांकुडी । मानसाची ॥ ज्ञाने.१३.४९५ ॥ आकाश हें वोसरो । पृथ्वी वरी विरो । परि नेणे मोहरों । चित्तवृत्ती ॥ ज्ञाने.१३.४९६ ॥ हाती हाला फुलीं । पासावणा जेविं न घाली । तैसा न लोटे दुर्वाक्यशेलीं । शेलिला सांता ॥ ज्ञाने.१३.४९७ ॥ क्षीरार्णवाचिया कल्लोळीं । कंप नाहीं मंदराचळीं । आकाश न जळे जाळीं । वणवियाच्या ॥ ज्ञाने.१३.४९८ ॥ तैशा आल्या गेल्या ऊर्मी । नव्हे गजबज मनोधर्मीं । किंबहुना धैर्य क्षमी । कल्पांतींही ॥ ज्ञाने.१३.४९९ ॥ पैं स्थैर्य ऐसी भाष । बोलिजे जे सविशेष । ते हे दशा गा देख । देखणेया ॥ ज्ञाने.१३.५०० ॥ हें स्थैर्य निधडें । जेथ आंगें जीवें जोडे । तें ज्ञानाचें उघडें । निधान साचें ॥ ज्ञाने.१३.५०१ ॥ [‘आत्मविनिग्रहः’] आणि इसाळु जैसा घरा । कां दंडिया हतियेरा । न विसंबे भांडारा । लुब्धक जैसा ॥ ज्ञाने.१३.५०२ ॥ कां एकलौतिया बाळका- । वरि पडौनि ठाके अंबिका । मधुविषीं मधुमक्षिका । लोभिणी जैसी ॥ ज्ञाने.१३.५०३ ॥ अर्जुना जो यापरी । अंतःकरण जतन करी । नेदी उभें ठाकों द्वारीं । इंद्रियांच्या ॥ ज्ञाने.१३.५०४ ॥ म्हणे काम बागुल ऐकेल । हे आशा सियारी देखेल । तरी जीवा टेंकेल । म्हणोनि बिहे ॥ ज्ञाने.१३.५०५ ॥ बाहेरी धीट जैसी । दाटुगा पति कळासी । करी टेहणी तैसी । प्रवृत्तीसीं ॥ ज्ञाने.१३.५०६ ॥ सचेतनीं वाणेपणें । देहासकट आटणें । संयमावरी करणें । बुझूनि घाली ॥ ज्ञाने.१३.५०७ ॥ मनाचिया महाद्वारीं । प्रत्याहाराचिया ठाणांतरीं । यमदम शरीरीं । जागवी उभे ॥ ज्ञाने.१३.५०८ ॥ आधारीं नाभीं कंठीं । बंधत्रयाची घरटी । चंद्रसूर्यसंपुटीं । सुये चित्त ॥ ज्ञाने.१३.५०९ ॥ समाधीचे शेजेपासीं । बांधोनि घाली ध्यानासी । चित्त चैतन्य समरसीं । आंतु रते ॥ ज्ञाने.१३.५१० ॥ अगा अंतःकरणनिग्रहो जो । तो हा हें जाणिजो । हा आथी तेथ विजयो । ज्ञानाचा पैं ॥ ज्ञाने.१३.५११ ॥ जयाची आज्ञा आपण । शिरीं वाहे अंतःकरण । मनुष्याकारें जाण । ज्ञानचि तो ॥ ज्ञाने.१३.५१२ ॥</p>
<p>इन्द्रियार्थेषु वैराग्यमनहङ्कार एव च । जन्ममृत्युजराव्याधिदुःखदोषानुदर्शनम् ॥ भ.गी.१३.८ ॥</p>
<p>[‘लक्षणत्रयं’ इन्द्रियार्थेषु वैराग्यं] आणि विषयांविखीं । वैराग्याची निकी । पुरवणी मानसीं की । जिती आथी ॥ ज्ञाने.१३.५१३ ॥ वमिलिया अन्ना । लाळ न घोंटी जेविं रसना । आंग न सुये आलिंगना । प्रेताचिया ॥ ज्ञाने.१३.५१४ ॥ विष खाणें नागवे । जळत घरीं न रिघवे । व्याघ्रविवरां न वचवे । वस्ती जेवीं ॥ ज्ञाने.१३.५१५ ॥ धडाडीत लोहरसीं । उडी न घालवे जैसी । न करवे उशी । अजगराची ॥ ज्ञाने.१३.५१६ ॥ अर्जुना तेणें पाडें । जयासी विषयवार्ता नावडे । नेदी इंद्रियांचेनि तोंडें । कांहींच जावों ॥ ज्ञाने.१३.५१७ ॥ जयाचे मनीं आलस्य । देहीं अतिकार्श्य । शमदमीं सौरस्य । जयासि गा ॥ ज्ञाने.१३.५१८ ॥ तपोव्रतांचा मेळावा । जयाचे ठायीं पांडवा । युगांत जया गांवा- । आंत येतां ॥ ज्ञाने.१३.५१९ ॥ बहु योगाभ्यासीं हांव । विजनाकडे धांव । न साहे जो नांव । संघाताचें ॥ ज्ञाने.१३.५२० ॥ नाराचांचीं आंथुरणें । पूयपंकी लोळणें । तैसें लेखी भोगणें । ऐहिकीचें ॥ ज्ञाने.१३.५२१ ॥ आणि स्वर्गातें मानसें । ऐकोनि मानी ऐसें । कुहिलें पिशित जैसें । श्वानाचें कां ॥ ज्ञाने.१३.५२२ ॥ तें हें विषयवैराग्य । आत्मलाभाचें भाग्य । येणें ब्रह्मानंदा योग्य । होती जीव ॥ ज्ञाने.१३.५२३ ॥ ऐसा उभयभोगीं त्रास । देखसी जेथ बहुवस । जाण तेथें रहिवास । ज्ञानाचा तूं ॥ ज्ञाने.१३.५२४ ॥ [अनहङ्कार एव च] आणि सचाडाचियेपरी । इष्टापूर्तें करी । परी केलेपण शरीरीं । वसों नेदी ॥ ज्ञाने.१३.५२५ ॥ वर्णाश्रमपोषकें । कर्में नित्यनैमित्तिकें । यामाजि कांहीं न ठके । आचरतां ॥ ज्ञाने.१३.५२६ ॥ परि हें मियां केलें । की हें माझेनि सिद्धी गेलें । ऐसें नाहीं ठेविलें । वासनेमाजी ॥ ज्ञाने.१३.५२७ ॥ जैसें अवचितपणें । वायूसीं सर्वत्र विचरणें । की निरभिमान उदैजणें । सूर्याचें जैसें ॥ ज्ञाने.१३.५२८ ॥ कां श्रुति स्वभावतां बोले । गंगा काजेंविण चाले । तैसें अवष्टंभहीन भलें । वर्तणें ज्याचें ॥ ज्ञाने.१३.५२९ ॥ ऋतुकाळीं तरी फळती । परी फळलों हें नेणती । तयां वृक्षांचिये ऐसी वृत्ती । कर्मीं सदा ॥ ज्ञाने.१३.५३० ॥ एवं मनीं कर्मीं बोलीं । जेथ अहंकारा उखी जाहाली । एकावळीची काढिली । दोरी जैसी ॥ ज्ञाने.१३.५३१ ॥ संबंधेंवीण जैसीं । अभ्रें असती आकाशीं । देहीं कर्में तैसीं । जयासि गा ॥ ज्ञाने.१३.५३२ ॥ मद्यपाआंगींचें वस्त्र । कां लेपाहातींचें शस्त्र । बैलावरी शास्त्र । बांधलें आहे ॥ ज्ञाने.१३.५३३ ॥ तयापाडें देहीं । जया मी आहें हे सेचि नाहीं । निरहंकारता पाहीं । तया नांव ॥ ज्ञाने.१३.५३४ ॥ हें संपूर्ण जेथें दिसे । तेथेंचि ज्ञान असे । इयेविषीं अनारिसें । बोलों नये ॥ ज्ञाने.१३.५३५ ॥ [जन्मेत्यर्धं] जन्म मृत्यु जरा दुःखें । व्याधि वार्धक्य कलुषें । तियें आंगा न येतां देखे । दुरूनि जो ॥ ज्ञाने.१३.५३६ ॥ साधक विवसिया । कां उपसर्ग योगिया । पावे उणेयापुरेया । वोथंबा जेवीं ॥ ज्ञाने.१३.५३७ ॥ [जन्मेत्यादि समस्यन्तैकपदस्थानि सप्तपदानि विविच्य व्याख्यायन्ते ‘जन्म’] वैर जन्मांतरींचें । सर्पा मनौनि न वचे । तेविं अतीता जन्माचें । उणें जो वाहे ॥ ज्ञाने.१३.५३८ ॥ डोळां हरळ न विरे । घाई कोत न जिरे । तैसें काळींचें न विसरे । जन्मदुःख ॥ ज्ञाने.१३.५३९ ॥ म्हणे पूयगर्ते रिगाला । अहा मूत्ररंध्रें निघाला । कटा रे मियां चाटिला । कुचस्वेद ॥ ज्ञाने.१३.५४० ॥ ऐसऐसिया परी । जन्माचा कंटाळा धरी । म्हणे आतां तें मी न करीं । जेणें ऐसें होय ॥ ज्ञाने.१३.५४१ ॥ हारी उमजावया । जुंवारी जैसा ये डाया । की वैरा बापाचेया । पुत्र जचे ॥ ज्ञाने.१३.५४२ ॥ मारिलियाचेनि रागें । पाठीचा जेवीं सूड मागे । तेणें आक्षेपें लागे । जन्मापाठीं ॥ ज्ञाने.१३.५४३ ॥ परि जन्मती ते लाज । न सांडी जयाचें निज । संभाविता निस्तेज । न जिरे जेवीं ॥ ज्ञाने.१३.५४४ ॥ [मृत्युः] आणि मृत्यु पुढां आहे । तोचि कल्पांतीं कां पाहे । परि आजीच होये । सावध जो ॥ ज्ञाने.१३.५४५ ॥ माजि अथाव म्हणतां । थडियेचि पांडुसुता । पोहणार आइता । कांसेसि जेवीं ॥ ज्ञाने.१३.५४६ ॥ कां नपवतां रणाचा ठावो । संभाळिजे जैसा आवो । वोडण सुइजे घावो । न लागतांचि ॥ ज्ञाने.१३.५४७ ॥ पाहेचा पेणा वाटवधा । तंव आजीचि होइजे सावधा । जीव न वचतां औषधा । धांविजे जेवीं ॥ ज्ञाने.१३.५४८ ॥ येरवीं ऐसें घडे । जो जळत घरीं सांपडे । तो मग न पवाडे । कुहा खणों ॥ ज्ञाने.१३.५४९ ॥ चोंढिये पाथर गेला । तैसेनि जो बुडाला । तो बोंबेही सकट निमाला । कोण सांगे ॥ ज्ञाने.१३.५५० ॥ म्हणोनि समर्थेंसीं वैर । जया पडिलें हाडखाइर । तो जैसा आठही पाहर । परजूनि असे ॥ ज्ञाने.१३.५५१ ॥ ना तरी केळवली नोवरी । कां संन्यासी जयापरी । तैसा न मरतां जो करी । मृत्युसूचना ॥ ज्ञाने.१३.५५२ ॥ पैं गा जो ययापरी । जन्मेंचि जन्म निवारी । मरणें मृत्यु मारी । आपण उरे ॥ ज्ञाने.१३.५५३ ॥ तया घरीं ज्ञानाचें । सांकडें नाहीं साचें । जया जन्ममृत्यूचें । निमालें शल्य ॥ ज्ञाने.१३.५५४ ॥ [जरा] आणि तयाचिपरी जरा । न टेकतां शरीरा । तारुण्याचिया भरा । माजि देखे ॥ ज्ञाने.१३.५५५ ॥ म्हणे आजिच्या अवसरीं । पुष्टि आहे शरीरीं । ते होईल काचरी । वाळली जैसी ॥ ज्ञाने.१३.५५६ ॥ निदैवाचे व्यवसाय । तैसे ठाकती हातपाय । अमंत्री राजाची परी आहे । बळा यया ॥ ज्ञाने.१३.५५७ ॥ फुलांचिया भोगा- । लागीं प्रेम टांगा । तें करेयाचा गुडघा । तैसें होईल ॥ ज्ञाने.१३.५५८ ॥ वोढाळाच्या खुरीं । आषाढवातें बुरी । ते दशा माझ्या शिरीं । पावेल गा ॥ ज्ञाने.१३.५५९ ॥ पद्मदळेंसीं इसाळें । भांडताति हे डोळे । ते होती पडवळें । पिकलीं जैसीं ॥ ज्ञाने.१३.५६० ॥ भंवईचीं पडळें । वोमथती शिनसाळें । उर कुहिजेल जळें । आंसुवांचेनि ॥ ज्ञाने.१३.५६१ ॥ जैसें बाभुळीचें खोड । गिरबडूनि जाती सरड । तैसें पिचडी तोंड । सरकटिजेल ॥ ज्ञाने.१३.५६२ ॥ रांधवणी चुलीपुढें । पऱ्हवे उम्हताति खातवडें । तैसींचि यें नाकाडें । बिडबिडती ॥ ज्ञाने.१३.५६३ ॥ तांबूलें वोंठ राऊं । हांसतां दांत दाऊं । सनागर मिरऊं । बोल जेणें ॥ ज्ञाने.१३.५६४ ॥ तयाचिया तोंडा । येईल जळंबठाचा लोंढा । इया उमळती दाढा । दांतांसींही ॥ ज्ञाने.१३.५६५ ॥ कुळवाडी रिणें दाटली । की वांकडिया ढोरें बैसलीं । तैसी नुठी कांहीं केली । जीभचि हे ॥ ज्ञाने.१३.५६६ ॥ कुसळें कोरडीं । वारेनें जाती बरडीं । तैसी आपदा तोंडीं । दाढियेसीं ॥ ज्ञाने.१३.५६७ ॥ आषाढींचेनि जळें । जैसीं झिरपती शैलाचीं मौळें । तैसें खांडीहूनि लाळे । पडती पुर ॥ ज्ञाने.१३.५६८ ॥ वाचेसि अपवाड । कानीं अनुघड । पिंड गरुवा माकड । होईल हा ॥ ज्ञाने.१३.५६९ ॥ तृणाचें बुझवणें । आंदोळे वारेनुगुणें । तैसें येईल कांपणें । सर्वांगासी ॥ ज्ञाने.१३.५७० ॥ पायां पडती वेंगडी । हात वळती मुरकुंडी । बरवेपणा बागडी । नाचविजेल ॥ ज्ञाने.१३.५७१ ॥ मळमूत्रद्वारें । होऊनि ठाती खोंकरें । नवसियें होती इतरें । माझिया निधनीं ॥ ज्ञाने.१३.५७२ ॥ देखोनि थुंकील जग । मृत्यूचा पडेल पांग । सोइरियां उबग । येईल माझा ॥ ज्ञाने.१३.५७३ ॥ स्त्रिया म्हणती विवसी । बाळें जाती मूर्च्छेसी । किंबहुना चिळसी । पात्र होईन ॥ ज्ञाने.१३.५७४ ॥ उभळीचा उजगरा । सेजारियां सोइलियां घरा । शिणवील म्हणती म्हातारा । बहुतांतें हा ॥ ज्ञाने.१३.५७५ ॥ ऐसी वार्धक्याची सूचणी । आपणियां तरुणपणीं । देखे मग मनीं । विटे जो गा ॥ ज्ञाने.१३.५७६ ॥ म्हणे पाहे हें येईल । आणि आतांचें भोगितां जाईल । मग काय उरेल । हितालागीं ॥ ज्ञाने.१३.५७७ ॥ म्हणोनि नाइकणें पावे । तंव आइकोनि घाली आघवें । पंगु न होतां जावें । तेथुनियां ॥ ज्ञाने.१३.५७८ ॥ दृष्टी जंव आहे । तंव पाहावें तेतुलें पाहे । मूकत्वा आधीं वाचा वाहे । सुभाषित ॥ ज्ञाने.१३.५७९ ॥ हात होती खुळे । हें पुढील मोटकें कळे । तंव करूनि घाली सकळें । दानादिकें ॥ ज्ञाने.१३.५८० ॥ ऐसी दशा येईल पुढें । तैं मन होईल वेडें । तंव चिंतूनि ठेवी चोखडें । आत्मज्ञान ॥ ज्ञाने.१३.५८१ ॥ जैं चोर पाहे झोंबती । तंव आजीचि रुसिजे संपत्ती । कां झांकाझांकी वाती । न वचतां कीजे ॥ ज्ञाने.१३.५८२ ॥ तैसें वार्धक्य यावें । मग जें वायां जावें । तें आतांचि आघवें । सवतें करी ॥ ज्ञाने.१३.५८३ ॥ आतां मोडूनि ठेलीं दुर्गें । कां वळित धरिलें खगें । तेथ उपेक्षूनि जो निघे । तो नागवला की ॥ ज्ञाने.१३.५८४ ॥ तैसें वृद्धाप्य होय । आलेपण वायां जाय । जे तो शतवृद्ध आहे । नेणों कैंचा ॥ ज्ञाने.१३.५८५ ॥ झाडिलींचि कोळें झाडी । तया न फळे जेविं बोंडी । जाहाला अग्नी तरी राखोंडी । जाळील काई ॥ ज्ञाने.१३.५८६ ॥ म्हणोनि वार्धक्याचेनि आठवें । वार्धक्या जो नागवे । तयाच्या ठायीं जाणावें । ज्ञान आहे ॥ ज्ञाने.१३.५८७ ॥ [व्याधिः] तैसेंचि नाना रोग । पडिघाती ना जंव पुढा आंग । तंव आरोग्याचे उपेग । करूनि घाली ॥ ज्ञाने.१३.५८८ ॥ सापाच्या तोंडीं । पडिली जे उंडी । तें लाऊनि सांडी । प्रबुद्ध जैसा ॥ ज्ञाने.१३.५८९ ॥ [दुःखदोषानुदर्शनं] तैसा वियोग जेणें दुःखें । विपत्ति शोक पोखें । तें स्नेह सांडूनि सुखें । उदास होय ॥ ज्ञाने.१३.५९० ॥ आणि जेणें जेणें कडें । दोष सूतील तोंडें । तयां कर्मरंध्रीं गुंडे । नियमाचे दाटी ॥ ज्ञाने.१३.५९१ ॥ ऐसऐसिया आइती । जयाची परी असती । तोचि तो ज्ञानसंपत्ती । गोसावी गा ॥ ज्ञाने.१३.५९२ ॥ आतां आणीकही एक । लक्षण अलौकिक । सांगेन आइक । धनंजया ॥ ज्ञाने.१३.५९३ ॥</p>
<p>असक्तिरनभिष्वङ्गः पुत्रदारगृहादिषु । नित्यं च समचित्तत्वमिष्टानिष्टोपपत्तिषु ॥ भ.गी.१३.९ ॥</p>
<p>[‘लक्षणद्वयं’ असक्तिः] तरि जो या देहावरी । उदास ऐसिया परी । उखिता जैसा बिढारीं । बैसला आहे ॥ ज्ञाने.१३.५९४ ॥ [अनभिष्वङ्गः पुत्रदारगृहादिषु] कां वृक्षाची साउली । वाटे जातां मिनली । घरावरी तेतुली । आस्था नाहीं ॥ ज्ञाने.१३.५९५ ॥ साउली सरिसीच असे । परी असे हें नेणिजे जैसें । स्त्रियेचें तैसें । लोलुप्य नाहीं ॥ ज्ञाने.१३.५९६ ॥ आणि प्रजा जे जाली । तियें वस्तीकरें आलीं । कां गोरुवें बैसलीं । रुखातळीं ॥ ज्ञाने.१३.५९७ ॥ जो संपत्तिमाजि असतां । ऐसा गमे पांडुसुता । जैसा कां वाटे जातां । साक्षी ठेविला ॥ ज्ञाने.१३.५९८ ॥ किंबहुना पुंसा । पांजरियामाजि जैसा । वेदाज्ञेसी तैसा । बिहूनि असे ॥ ज्ञाने.१३.५९९ ॥ येऱ्हवीं दारागृहपुत्रीं । नाहीं जया मैत्री । तो जाण पां धात्री । ज्ञानासि गा ॥ ज्ञाने.१३.६०० ॥ [नित्यं च समचित्तत्त्वं] महासिंधू जैसें । ग्रीष्म वर्ष सरिसें । [इष्टानिष्टोपपत्तिषु] इष्टानिष्ट तैसें । जयाच्या ठायीं ॥ ज्ञाने.१३.६०१ ॥ कां तीन्ही काळ होतां । त्रिधा नव्हे सविता । तैसा सुखदुःखीं चित्ता । भेदु नाहीं ॥ ज्ञाने.१३.६०२ ॥ जेथ नभाचेनि पाडें । समत्वा न्यून न पडे । तेथ ज्ञान रोकडें । वोळख तूं ॥ ज्ञाने.१३.६०३ ॥</p>
<p>मयि चानन्ययोगेन भक्तिरव्यभिचारिणी । विविक्तदेशसेवित्वमरतिर्जनसंसदि ॥ भ.गी.१३.१० ॥</p>
<p>[‘लक्षणद्वयं’ मयि चानन्ययोगेन] आणि मीवांचूनि कांहीं । आणीक गोमटें नाहीं । ऐसा निश्चय तिंहीं । जयाचा केला ॥ ज्ञाने.१३.६०४ ॥ शरीर वाचा मानस । पियालीं कृतनिश्चयाचा कोश । एक मीवांचूनि वास । न पाहती आन ॥ ज्ञाने.१३.६०५ ॥ [अव्यभिचारिणी] किंबहुना निकट निज । जयाचें जाहालें मज । तेणें आपणयां आम्हां सेज । एकी केली ॥ ज्ञाने.१३.६०६ ॥ रिगतां वल्लभापुढें । नाहीं आंगीं जीवीं सांकडें । तिये कांतेचेनि पाडें । एकसरला जो ॥ ज्ञाने.१३.६०७ ॥ [अव्यवहिता] मिळोनि मिळतचि असे । समुद्रीं गंगाजळ जैसें । मी होऊन मज तैसें । सर्वस्वें भजती ॥ ज्ञाने.१३.६०८ ॥ सूर्याच्या होण्या होइजे । कां सूर्यासवेंचि जाइजे । हें विकलेपण साजे । प्रभेसि जेवीं ॥ ज्ञाने.१३.६०९ ॥ पैं पाणियाचिये भूमिके । पाणी तळपे कौतुकें । ते लहरी म्हणती लौकिकें । येऱ्हवीं तें पाणी ॥ ज्ञाने.१३.६१० ॥ जो अनन्य यापरी । मी जाहलाही मातें वरी । तोचि तो मूर्तधारी । ज्ञान पैं गा ॥ ज्ञाने.१३.६११ ॥ [विविक्तदेशसेवित्वं] आणि तीर्थें धौतें तटें । तपोवनें चोखटें । आवडती कपाटें । वसवूं जया ॥ ज्ञाने.१३.६१२ ॥ शैलकक्षांचीं कुहरें । जळाशयपरिसरें । अधिष्ठी जो आदरें । नगरा न ये ॥ ज्ञाने.१३.६१३ ॥ [अरतिर्जनसंसदि] बहु एकांतावरी प्रीती । जया जनपदाची खंती । जाण मनुष्याकारें मूर्ती । ज्ञानाची तो ॥ ज्ञाने.१३.६१४ ॥ [चूर्णिका] आणिकही पुढती । चिन्हें गा सुमती । ज्ञानाचिये निरुती- । लागीं सांगों ॥ ज्ञाने.१३.६१५ ॥</p>
<p>अध्यात्मज्ञाननित्यत्वं तत्त्वज्ञानार्थदर्शनम् । एतज्ज्ञानमिति प्रोक्तमज्ञानं यदतोऽन्यथा ॥ ज्ञाने.१३.११ ॥</p>
<p>[‘लक्षणद्वयं’ अध्यात्मज्ञाननित्यत्वं] तरी परमात्मा ऐसें । जें एक वस्तु असे । तें जया दिसे । ज्ञानास्तव ॥ ज्ञाने.१३.६१६ ॥ तें एकवांचूनि जियें आनें । भवस्वर्गादि ज्ञानें । तें अज्ञान ऐसा मनें । निश्चय केला ॥ ज्ञाने.१३.६१७ ॥ स्वर्गा जाणें हें सांडी । भवविषयीं कान झाडी । दे अध्यात्मज्ञानीं बुडी । सद्भावाची ॥ ज्ञाने.१३.६१८ ॥ भंगलिये वाटे । शोधूनियां अव्हाटें । निघिजे जेविं निटें । राजपंथें ॥ ज्ञाने.१३.६१९ ॥ तैसें ज्ञानजातां करी । आघवेंचि एकीकडे सारी । मग मन बुद्धि मोहरी । अध्यात्मज्ञानीं ॥ ज्ञाने.१३.६२० ॥ म्हणे एक हेंचि आथी । येर जाणणें ते भ्रांती । ऐसी निकरेंसीं मती । मेरु होय ॥ ज्ञाने.१३.६२१ ॥ एवं निश्चय जयाचा । द्वारीं अध्यात्मज्ञानाचा । ध्रुवदेवो गगनींचा । तैसा राहिला ॥ ज्ञाने.१३.६२२ ॥ तयाचिया ठायीं ज्ञान । या बोला नाहीं आन । जे ज्ञानीं बैसलें मन । तेव्हांचि तो मी ॥ ज्ञाने.१३.६२३ ॥ तरि बैसलेपणें जें होये । तें बैसतांचि बोलें न होये । तरि ज्ञाना तया आहे । सरिसा पाड ॥ ज्ञाने.१३.६२४ ॥ [तत्त्वज्ञानार्थदर्शनं] आणि तत्त्वज्ञान निर्मळ । फळे जें एक फळ । तें ज्ञेयही वरी सरळ । दिठी जया ॥ ज्ञाने.१३.६२५ ॥ येऱ्हवीं बोधा आलेनि ज्ञानें । जरी ज्ञेय न दिसेचि मनें । तरी ज्ञानलाभही न मने । जाहाला सांता ॥ ज्ञाने.१३.६२६ ॥ आंधळेया हातीं दिवा । देऊनि काय करावा । तैसा ज्ञाननिश्चय आघवा । वायांचि जाय ॥ ज्ञाने.१३.६२७ ॥ जरि ज्ञानाचेनि प्रकाशें । परतत्त्वीं दिठी न पैसे । ते स्फूर्तीचि असे । अंध होउनी ॥ ज्ञाने.१३.६२८ ॥ म्हणोनि ज्ञान जेतुलें दावी । तेतुली वस्तुचि आघवी । तें देखे ऐसी व्हावी । बुद्धी चोख ॥ ज्ञाने.१३.६२९ ॥ यालागीं ज्ञानें निर्दोषें । दाविलें ज्ञेय देखे । तैसेनि उन्मेषें । आथिला जो ॥ ज्ञाने.१३.६३० ॥ जेवढी ज्ञानाची वृद्धी । तेवढी जयाची बुद्धी । तो ज्ञान हें शब्दीं । करणें न लगे ॥ ज्ञाने.१३.६३१ ॥ पैं ज्ञानाचिये प्रभेसवें । जयाची मती ज्ञेयीं पावे । तो हातधरणिया शिवे । परतत्त्वातें ॥ ज्ञाने.१३.६३२ ॥ तोचि ज्ञान हें बोलतां । विस्मयो कवण पांडुसुता । काय सवितयातें सविता । म्हणावें असे ॥ ज्ञाने.१३.६३३ ॥ तंव श्रोते म्हणती असो । न सांगें तयाचा अतिसो । ग्रंथोक्ती तेथ आडसो । घालिसी कां हा ॥ ज्ञाने.१३.६३४ ॥ तुझा हाचि आम्हां थोर । वक्तृत्वाचा पाहुणेर । जे ज्ञानविषो फार । निरोपिला ॥ ज्ञाने.१३.६३५ ॥ रस होआवा अतिमात्रु । हा घेतासि कविमंत्रु । तरी अवंतूनि शत्रु । करितोसि कां गा ॥ ज्ञाने.१३.६३६ ॥ ठायीं बैसतीये वेळे । जे रससोय घेऊनि पळे । तियेचा येर वोडव मिळे । कोणा अर्था ॥ ज्ञाने.१३.६३७ ॥ आघवाचि विषयीं भादी । परी सांजवणी टेकों नेदी । ते खुरखोडी नुसधी । पोषी कवण ॥ ज्ञाने.१३.६३८ ॥ तैसी ज्ञानी मती न फांके । येर जल्पती नेणों केतुकें । परी तें असो निकें । केलें तुवां ॥ ज्ञाने.१३.६३९ ॥ जया ज्ञानलेशोद्देशें । किजती योगादि सायासें । ते धणीचें आणि तुझिया ऐसें । निरूपण ॥ ज्ञाने.१३.६४० ॥ अमृताची सातवांकडी । लागो कां अनुघडी । सुखाच्या दिवसकोडी । गणिजतु कां ॥ ज्ञाने.१३.६४१ ॥ पूर्णचंद्रेंसीं राती । युग एक असोनि पांती । तरि काय न पांतीं आहाती । चकोर ते ॥ ज्ञाने.१३.६४२ ॥ तैसें ज्ञानाचें बोलणें । आणि येणें रसाळपणें । आतां पुरे कोण म्हणे । आकर्णितां ॥ ज्ञाने.१३.६४३ ॥ आणि सभाग्य पाहुणा ये । सुभगाचि वाढती होये । तैं सरों नेणें रससोये । ऐसें आथी ॥ ज्ञाने.१३.६४४ ॥ तैसा जाहाला प्रसंग । जे ज्ञानीं आम्हांसि लाग । आणि तुजही अनुराग । आथि तेथ ॥ ज्ञाने.१३.६४५ ॥ म्हणोनि यया व्याख्याना । प्रेम चढे चौगुणा । ना म्हणों न ये देखणा । होसी ज्ञानी ॥ ज्ञाने.१३.६४६ ॥ तरी आतां ययावरी । प्रज्ञेचा माज धरीं । पदें साच करीं । निरूपणीं ॥ ज्ञाने.१३.६४७ ॥ या संतवाक्यासरिसें । म्हणितलें निवृत्तिदासें । माझेंही जी ऐसें । मनोगत ॥ ज्ञाने.१३.६४८ ॥ यावरी आतां तुम्ही । आज्ञापिला स्वामी । तरि वायां वाग्जाळ मी । वाढों नेदीं ॥ ज्ञाने.१३.६४९ ॥ [एतज्ज्ञानमिति प्रोक्तं] एवं इयें अठरा । ज्ञानलक्षणें अवधारा । श्रीकृष्णें धनुर्धरा । निरूपिलीं ॥ ज्ञाने.१३.६५० ॥ मग म्हणे या नांवें । ज्ञान एथ जाणावें । हें स्वमत आणि आघवें । ज्ञानियेही म्हणती ॥ ज्ञाने.१३.६५१ ॥ करतळावरी वाटोळा । डोलत देखिजे आंवळा । तैसें ज्ञान आम्हीं डोळां । दाविलें तुज ॥ ज्ञाने.१३.६५२ ॥ आतां धनंजया महामती । अज्ञान ऐसी वदंती । तेही सांगों व्यक्ती । लक्षणेंसीं ॥ ज्ञाने.१३.६५३ ॥ [अज्ञानं यदतोऽन्यथा] येऱ्हवीं ज्ञान फुडें जालिया । अज्ञान जाणवे धनंजया । जें ज्ञान नव्हे तें अपैसया । अज्ञानचि ॥ ज्ञाने.१३.६५४ ॥ पाहें पां दिवस आघवा सरे । मग रात्रीची वारी वावरे । वांचूनि कांहीं तिसरें । नाहीं जेवीं ॥ ज्ञाने.१३.६५५ ॥ तैसें ज्ञान जेथ नाहीं । तें अज्ञानचि पाहीं । तरि सांगों कांहीं कांहीं । चिन्हें तियें ॥ ज्ञाने.१३.६५६ ॥ [अथ मानित्वाद्यष्टादशलक्षणान्याह-‘मानित्वं’] तरि संभावने जिये । जो मानाची वाट पाहे । सत्कारें होये । तोष जया ॥ ज्ञाने.१३.६५७ ॥ गर्वें पर्वताचीं शिखरें । तैसा महत्त्वावरूनि नुतरे । तयाचिया ठायीं पुरें । अज्ञान आहे ॥ ज्ञाने.१३.६५८ ॥ [दम्भित्वं] आणि स्वधर्माची मांगळी । बांधे वाचेच्या पिंपळीं । उभिला जैसा देउळीं । जाणोनि कुंचा ॥ ज्ञाने.१३.६५९ ॥ घाली विद्येचा पसारा । सुये सुकृताचा डांगोरा । करी तेतुलें मोहरा । स्फीतीचिया ॥ ज्ञाने.१३.६६० ॥ आंग वरि वरी चर्ची । जनातें अर्चितां वंची । तो जाण अज्ञानाची । खाणी एथ ॥ ज्ञाने.१३.६६१ ॥ [हिंसा] आणि वन्ही वनीं विचरे । तेथ जळती जैसीं जंगमस्थावरें । तैसें जयाचेनि आचारें । जगा दुःख ॥ ज्ञाने.१३.६६२ ॥ कौतुकें जें जें जल्पे । तें सबळाहुनि तीख रूपें । विषाहूनि संकल्पें । मारक जो ॥ ज्ञाने.१३.६६३ ॥ तयातें बहु अज्ञान । तो अज्ञानाचें निधान । हिंसेसी आयतन । जयाचें जिणें ॥ ज्ञाने.१३.६६४ ॥ [अक्षान्तिः] आणि फुंके भाता फुगे । रेचिलिया सवेंचि उफगे । तैसा संयोगवियोगें । चढे वोहटे ॥ ज्ञाने.१३.६६५ ॥ पडली वारयाचिया वळसां । धुळी चढे आकाशा । हरिखा वळघे तैसा । स्तुती वेळे ॥ ज्ञाने.१३.६६६ ॥ निंदा मोटकी आइके । आणि कपाळ धरूनि ठाके । थेंबें विरे वारेनि शोके । चिखल जैसा ॥ ज्ञाने.१३.६६७ ॥ तैसा मानापमानीं होये । जो कोहाची ऊर्मी न साहे । तयाच्या ठायीं आहे । अज्ञान पुरें ॥ ज्ञाने.१३.६६८ ॥ [‘अनार्जवं’] आणि जयाचिया मनीं गांठी । वरिवरि मोकळी वाचा दिठी । आंगें मिळे जीवें पाठी । भलतया दे ॥ ज्ञाने.१३.६६९ ॥ व्याधाचें चारा घालणें । तैसें प्रांजळ जोगावणें । चांगाचीं अंतःकरणें । विरुद्ध करी ॥ ज्ञाने.१३.६७० ॥ गार शेवाळें गुंडाळली । कां निंबोळी जैसी पिकली । तैसी जयाची भली । बाह्यक्रिया ॥ ज्ञाने.१३.६७१ ॥ अज्ञान तयाचिया ठायीं । ठेविलें असे पाहीं । या बोला आन नाहीं । सत्य मानीं ॥ ज्ञाने.१३.६७२ ॥ [‘आचार्योपासनराहित्यं’] आणि गुरुकुळीं लाजे । जो गुरुभक्ति उभजे । विद्या घेऊनि माजे । गुरूंसींचि जो ॥ ज्ञाने.१३.६७३ ॥ तयाचें नाम घेणें । तें वाचे शूद्रान्न होणें । परि घडलें लक्षणें । बोलतां इयें ॥ ज्ञाने.१३.६७४ ॥ आतां गुरुभक्तांचें नांव घेवों । तेणें वाचे प्रायश्चित्त देवों । गुरुभक्तांचें नाम पाहों । सूर्य जैसा ॥ ज्ञाने.१३.६७५ ॥ येतुलेनि पांगू पापाचा । निस्तरेल हे वाचा । जो गुरुतल्पगाचा । नामीं जाला ॥ ज्ञाने.१३.६७६ ॥ हा ठायवरी । तया नामाचें भय हरी । मग म्हणे अवधारीं । आणिकें चिन्हें ॥ ज्ञाने.१३.६७७ ॥ [‘अशौचं’] तरी आंगें कर्में ढिला । जो मनें विकल्पें भरला । अडवींचा अवगळला । कुहा जैसा ॥ ज्ञाने.१३.६७८ ॥ तया तोंडीं कांटिवडें । आंत नुसधीं हाडें । अशुचि तेणें पाडें । सबाह्य जो ॥ ज्ञाने.१३.६७९ ॥ जैसें पोटालागीं सुणें । उघडें झांकलें न म्हणे । तैसें आपलें परावें नेणे । द्रव्यालागीं ॥ ज्ञाने.१३.६८० ॥ इया ग्रमसिंहाचिया ठायीं । जैसा मिळणीं ठावो अठावो नाहीं । तैसा स्त्रीविषयीं कांहीं । विचारीना ॥ ज्ञाने.१३.६८१ ॥ कर्माचा वेळ चुके । कां नित्यनैमित्तिक ठाके । तें जया न दुखे । जीवामाजी ॥ ज्ञाने.१३.६८२ ॥ पापीं जो निसुग । पुण्याविषयीं अति निलाग । जयाचिया मनीं वेग । विकल्पाचा ॥ ज्ञाने.१३.६८३ ॥ तो जाण निखिळा । अज्ञानाचा पुतळा । जो बांधोनि असे डोळां । वित्ताशेतें ॥ ज्ञाने.१३.६८४ ॥ [‘अस्थैर्यं’] आणि स्वार्थें अळुमाळें । जो धैर्यापासोनि चळे । जैसें तृणबीज ढळे । मुंगियेचेनि ॥ ज्ञाने.१३.६८५ ॥ पावो सूदलिया सवें । जैसें थिल्लर कालवे । तैसा भयाचेनि नांवें । गजबजे जो ॥ ज्ञाने.१३.६८६ ॥ मनोरथांचिया धारसा । वाहणें जयाचिया मानसा । पूरीं पडिला जैसा । दुधिया पाहीं ॥ ज्ञाने.१३.६८७ ॥ वायूचेनि सावायें । धूळि दिगंतरा जाये । दुःखवार्ता होये । तैसें जया ॥ ज्ञाने.१३.६८८ ॥ वाउधणाचिया परी । आश्रय कंहींचि न धरी । क्षेत्रीं तीर्थीं पुरीं । थारों नेणे ॥ ज्ञाने.१३.६८९ ॥ कां मातलिया सरडा । पुढती बुड पुढती शेंडा । हिंडणवारा कोरडा । तैसा जया ॥ ज्ञाने.१३.६९० ॥ जैसा रोंविल्याविणें । रांजण थारों नेणे । तैसा पडे तैं राहणें । येऱ्हवीं हिंडे ॥ ज्ञाने.१३.६९१ ॥ तया ठायीं उदंड । अज्ञान असे वितंड । जो चांचल्यें भावंड । मर्कटाचें ॥ ज्ञाने.१३.६९२ ॥ [‘आत्मविनिग्रहाभावः’] आणि पैं गा धनुर्धरा । जयाचिया अंतरा । नाहीं वोढावारा । संयमाचा ॥ ज्ञाने.१३.६९३ ॥ लेंडिये आला लोंढा । न मनी वाळुवेचा वरवंडा । तैसा निषेधाचिया तोंडा । बिहेना जो ॥ ज्ञाने.१३.६९४ ॥ व्रतातें आड मोडी । स्वधर्म पायें वोलांडी । नियमाची आस तोडी । जयाची क्रिया ॥ ज्ञाने.१३.६९५ ॥ नाहीं पापाचा कंटाळा । नेणे पुण्याचा जिव्हाळा । लाजेचा पेंडवळा । खणोनि घाली ॥ ज्ञाने.१३.६९६ ॥ कुळेंसीं जो पाठमोरा । वेदाज्ञेसीं दुऱ्हा । कृत्याकृत्यव्यापारा । निवाड नेणे ॥ ज्ञाने.१३.६९७ ॥ वसू जैसा मोकाट । वारा जैसा सैराट । फुटला जैसा पाट । निरंजनीं ॥ ज्ञाने.१३.६९८ ॥ आंधळें हातिरूं मातलें । कां डोंगरीं जैसें पेटलें । तैसें विषयीं सुटलें । चित्त जयाचें ॥ ज्ञाने.१३.६९९ ॥ पैं उकरडां काय न पडे । मोकाट कोणा नातुडे । ग्रमद्वारींचें आडें । नोलांडी कोण ॥ ज्ञाने.१३.७०० ॥ जैसें सत्रीं अन्न जालें । कां सामान्या बीक आलें । वाणसियेचें उभलें । कोण न रिगे ॥ ज्ञाने.१३.७०१ ॥ तैसें जयाचें अंतःकरण । तयाच्या ठायीं संपूर्ण । अज्ञानाची जाण । ऋद्धि आहे ॥ ज्ञाने.१३.७०२ ॥ [इन्द्रियार्थेष्ववैराग्यं] आणि विषयांची गोडी । जो जीत मेला न संडी । स्वर्गींही खावया जोडी । एथुनीचि ॥ ज्ञाने.१३.७०३ ॥ जो अखंड भोगां जचे । जया व्यसन कामक्रीडेचें । मुख देखोनि विरक्ताचें । सचैल करी ॥ ज्ञाने.१३.७०४ ॥ विषो शिणोनियां राहे । परि न शिणे सावध नोहे । कुहिला हातीं खाये । कोढी जैसा ॥ ज्ञाने.१३.७०५ ॥ खरी टेंकों नेदी उडे । लातौनि फोडी नाकाडें । तऱ्ही जेवीं न काढे । माघौता खर ॥ ज्ञाने.१३.७०६ ॥ तैसा जो विषयांलागीं । उडी घाली जळते आगीं । व्यसनांचीं आंगीं । लेणीं मिरवी ॥ ज्ञाने.१३.७०७ ॥ फुटोनि पडे तंव । मृग वाढवी हांव । परि न म्हणे ते माव । रोहिणीची ॥ ज्ञाने.१३.७०८ ॥ तैसा जन्मोनि मृत्युवरी । विषयीं त्रासितां बहुतीं परी । तऱ्ही त्रास नेघे धरी । अधिक प्रेमा ॥ ज्ञाने.१३.७०९ ॥ पहिलिये बाळदशे । आई बा हेंचि पिसें । तें सरे मग स्त्रीमांसें । भुलोनि ठाके ॥ ज्ञाने.१३.७१० ॥ मग स्त्री भोगितां थावो । वृद्धाप्य लागे येवों । तेव्हां तोचि प्रेमभावो । बाळकासि आणी ॥ ज्ञाने.१३.७११ ॥ आंधळें व्यालें जैसें । तैसा बाळें परिवसे । परि मरे तों न त्रासे । विषयांसि जो ॥ ज्ञाने.१३.७१२ ॥ जाण तयाच्या ठायीं । अज्ञानासि पार नाहीं । आतां आणिक कांहीं । चिन्हें सांगों ॥ ज्ञाने.१३.७१३ ॥ [अहङ्कारः] तरि देहचि आत्मा । ऐसेया जो मनोधर्मा । वळंघोनियां कर्मा । आरंभ करी ॥ ज्ञाने.१३.७१४ ॥ आणि उणें कां पुरें । जें जें कांहीं आचरे । तयाचेनि आविष्कारें । कुंथों लागे ॥ ज्ञाने.१३.७१५ ॥ डोइये ठेविलेनि भोजें । देवलविसें जेविं फुंजे । तैसा विद्यावयसा माजे । उताणा चाले ॥ ज्ञाने.१३.७१६ ॥ म्हणे मीचि एक अर्थी । माझ्याचि घरीं संपत्ती । माझी आचरती रीती । कोणा आहे ॥ ज्ञाने.१३.७१७ ॥ नाहीं माझेनि पाडें वाड । मी सर्वज्ञ एकचि रूढ । ऐसा सर्वतुष्टीगंड । घेऊनि ठाके ॥ ज्ञाने.१३.७१८ ॥ व्याधि लागलिया माणुसा । न येचि भोग दाऊं जैसा । निकें न साहे जो तैसा । पुुढिलांचें ॥ ज्ञाने.१३.७१९ ॥ पैं गुण तेतुला खाय । स्नेह की जाळित जाय । जेथ ठेविजे तेथ होय । मसीऐसें ॥ ज्ञाने.१३.७२० ॥ जीवनें शिंपिला तिडपिडी । विजिला प्राण सांडी । लागला तरी काडी । उरों नेदी ॥ ज्ञाने.१३.७२१ ॥ अळुमाळ प्रकाश करी । तेतुलेनीच उबारा धरी । तैसिया दीपाचिया परी । सुविद्य जो ॥ ज्ञाने.१३.७२२ ॥ औषधाचे नांवें अमृतें । जैसा नवज्वर आंबुथे । कां विषचि होऊनि परते । सर्पा दूध ॥ ज्ञाने.१३.७२३ ॥ तैसा सद्गुणीं मत्सर । व्युत्पत्ती अहंकार । तपोज्ञानें अपार । ताठा चढे ॥ ज्ञाने.१३.७२४ ॥ अंत्यज राणिवे बैसविला । आरें धारण गिळिला । तैसा गर्वें फुगला । देखसी जो ॥ ज्ञाने.१३.७२५ ॥ जो लाटणें ऐसा न लवे । पाथर तेवीं न द्रवे । गुणियासि नागवे । फोडसें जैसें ॥ ज्ञाने.१३.७२६ ॥ किंबहुना तयापासीं । अज्ञान आहे वाढीसीं । हें निकरें गा तुजसीं । बोलत असों ॥ ज्ञाने.१३.७२७ ॥ [‘जन्माद्यदर्शनं’] आणीकही धनंजया । जो गृह देह सामग्रिया । न देखे कालिचेया । जन्मातें गा ॥ ज्ञाने.१३.७२८ ॥ कृतघ्ना उपकार केला । कां चोरा व्यवहार दिधला । निसुग स्तविला । विसरे जैसा ॥ ज्ञाने.१३.७२९ ॥ वोढाळतां लाविलें । तें तैसेंचि कान पुंस वोलें । की पुढती वोढाळूं आलें । सुणें जैसें ॥ ज्ञाने.१३.७३० ॥ बेडूक सापाचिया तोंडीं । जातसे सबुडबुडीं । तो मक्षिकांचिया कोडी । स्मरेना कांहीं ॥ ज्ञाने.१३.७३१ ॥ तैसीं नवही द्वारें स्रवती । आंगीं देहाची लुती जिती । जेणें जाली तें चित्तीं । सलेना जया ॥ ज्ञाने.१३.७३२ ॥ मातेच्या उदरकुहरीं । सूनि विष्ठेच्या दाथरीं । जठरीं नवमासवरी । उकडला जैं ॥ ज्ञाने.१३.७३३ ॥ ते गर्भींची जे व्यथा । कां जें जालें उपजतां । तें कांहींचि सर्वथा । नाठवी जो ॥ ज्ञाने.१३.७३४ ॥ मळमूत्रपंकी । जे लोळतें बाळ अंकी । देखोनि जो न थुंकी । त्रास नेघे ॥ ज्ञाने.१३.७३५ ॥ कालचि ना जन्म गेलें । पाहेच पुढती आलें । ऐसें हें कांहीं वाटलें । नाहीं जया ॥ ज्ञाने.१३.७३६ ॥ [‘मृत्योरदर्शनं’] आणि पैं तयाचि परी । जीविताची फरारी । देखोनि जो न करी । मृत्युचिंता ॥ ज्ञाने.१३.७३७ ॥ जिणेयाचेनि विश्वासें । मृत्यु एक एथ असे । हें जयाचेनि मानसें । मानिजे ना ॥ ज्ञाने.१३.७३८ ॥ अल्पोदकीचा मासा । हें नाटे ऐसिया आशा । न वचेचि कां तैसा । अगाध डोहां ॥ ज्ञाने.१३.७३९ ॥ कां गोरीचिया भुली । मृग व्याधा दृष्टी न घाली । गळ न पाहतां गिळिली । उंडी मीनें ॥ ज्ञाने.१३.७४० ॥ दीपाचिया झगमगा । जाळील हें पतंगा । नेणवेचि पैं गा । जयापरी ॥ ज्ञाने.१३.७४१ ॥ गंवार निद्रासुखें । घर जळत असे तें न देखे । नेणतां जेवीं विखें । रांधिलें अन्न ॥ ज्ञाने.१३.७४२ ॥ तैसा जीविताचेनि मिषें । हा मृत्यूचि आला असे । हें नेणेचि राजसें । सुखें जो गा ॥ ज्ञाने.१३.७४३ ॥ शरीरींची वाढी । अहोरात्रांची जोडी । विषयसुखप्रौढी । साचचि मानी ॥ ज्ञाने.१३.७४४ ॥ परि बापुडा ऐसें नेणे । जें वेश्येचें सर्वस्व देणें । तेंचि तें नागवणें । रूप एथ ॥ ज्ञाने.१३.७४५ ॥ संवचोराचें साजणें । तेंचि तें प्राण घेणें । लेपा स्नपन करणें । तोचि नाश ॥ ज्ञाने.१३.७४६ ॥ पांडुरोगें आंग सुटलें । तें तयाचि नावें खुंटलें । तैसें नेणे भुले । आहारनिद्रा ॥ ज्ञाने.१३.७४७ ॥ सन्मुख शूला । धांवतया पायें चपळा । प्रतिपदीं जवळा । मृत्यु जेवीं ॥ ज्ञाने.१३.७४८ ॥ तेवीं देहा जंव जंव वाढ । जंव जंव दिवसाचा पवाड । जंव जंव सुरवाड । भोगाचा यया ॥ ज्ञाने.१३.७४९ ॥ तंव तंव अधिकाधिकें । मरण आयुष्यातें जिंके । मीठ जेवीं उदकें । घांसिजत असे ॥ ज्ञाने.१३.७५० ॥ तैसें जीवित्व जाये । तयास्तव काळातें पाहे । हें हातोहातींचें न होये । ठाउवें जया ॥ ज्ञाने.१३.७५१ ॥ किंबहुना पांडवा । हा आंगींचा मृत्यु नित्य नवा । न देखे जो मावा । विषयांचिया ॥ ज्ञाने.१३.७५२ ॥ तो अज्ञानदेशींचा रावो । या बोला महाबाहो । न पडे गा ठावो । आणिकांचा ॥ ज्ञाने.१३.७५३ ॥ [जरायाः अदर्शनं] पैं जीविताचेनि तोखें । जैसा कां मृत्यु न देखे । तैसाचि तारुण्यें तोखें । जरा न गणी ॥ ज्ञाने.१३.७५४ ॥ कडाडीं लोटला गाडा । कां शिखरौनि सुटला धोंडा । तैसा न देखे जो पुढां । वार्धक्य आहे ॥ ज्ञाने.१३.७५५ ॥ कां आडवोहळा पाणी आलें । कां जैसें म्हसयाचें जुंझ मातलें । तैसें तारुण्याचें चढलें । भुररें जया ॥ ज्ञाने.१३.७५६ ॥ पुष्टि लागे विघरों । कांति पाहे निसरों । मस्तक आदरी शिरो- । भागीं कंप ॥ ज्ञाने.१३.७५७ ॥ दाढी साउळ धरी । मान हालौनि वारी । तरी जो करी । मायेचा पैसु ॥ ज्ञाने.१३.७५८ ॥ पुढील उरीं आदळे । तंव न देखे जेवीं आंधळें । कां डोळ्यांवरले निगळें । आळसी तोषे ॥ ज्ञाने.१३.७५९ ॥ तैसें तारुण्य आजिचें । भोगितां वृद्धाप्य पाहेचें । न देखे तोचि साचें । अज्ञान गा ॥ ज्ञाने.१३.७६० ॥ [व्याध्यदर्शनं] देखे अक्षमें कुब्जें । की विटावूं लागे फुंजें । परि न म्हणे पाहें माझें । ऐसेंचि होईल ॥ ज्ञाने.१३.७६१ ॥ आणि आंगीं वृद्धतेची । संज्ञा ये मरणाची । परि जया तारुण्याची । भुली न फिटे ॥ ज्ञाने.१३.७६२ ॥ तो अज्ञानाचें घर । हें साचचि घे उत्तर । तेवींचि परियेसीं थोर । चिन्हें आणिक ॥ ज्ञाने.१३.७६३ ॥ तरि वाघाचिये अडवे । एक वेळ आला चरोनि दैवें । तेणें विश्वासें पुढती धांवे । वसू जैसा ॥ ज्ञाने.१३.७६४ ॥ कां सर्पघराआंतु । अवचटें ठेवा आणिला स्वस्थु । येतुलियासाठीं निश्चितु । नास्तिक होय ॥ ज्ञाने.१३.७६५ ॥ तैसेंचि अवचटें हें । एक दोनीचि वेळां लाहे । एथु उरग एक आहे । हें मानीना जो ॥ ज्ञाने.१३.७६६ ॥ वैरिया नीद आली । आतां द्वंद्वें माझीं सरलीं । हें मानी तो सपिलीं । मुकला जेवीं ॥ ज्ञाने.१३.७६७ ॥ तैसी आहारनिद्रेची उजरी । रोग निवांत जोंवरी । तंव जो न करी । व्याधींची चिंता ॥ ज्ञाने.१३.७६८ ॥ [‘दुःखादर्शनं’] आणि स्त्रीपुत्रादिमेळें । संपत्ती जंव जंव फळे । तेणें रजें डोळे । जाती जयाचे ॥ ज्ञाने.१३.७६९ ॥ सवळेंचि वियोग पडेल । विळौनि विपत्ति येईल । हें दुःख पुढील । देखेना जो ॥ ज्ञाने.१३.७७० ॥ तो अज्ञान गा पांडवा । [‘दोषादर्शनं’] आणि तोही तोचि जाणावा । जो इंद्रियें अव्हासवा । चारी एथ ॥ ज्ञाने.१३.७७१ ॥ वयसेचेनि उवायें । संपत्तीचेनि सावायें । सेव्यासेव्य जाये । सरकटित ॥ ज्ञाने.१३.७७२ ॥ न करावें तें करी । असंभाव्य मनीं धरी । चिंतूं नये तें विचारी । जयाची मती ॥ ज्ञाने.१३.७७३ ॥ रिघे जेथ न रिघावें । मागे जें न घ्यावें । स्पर्शे जेथ न लगावें । आंग मन ॥ ज्ञाने.१३.७७४ ॥ न जावें तेथ जाये । न पाहावें तें जो पाहे । न खावें तें खाये । तेवींचि तोषे ॥ ज्ञाने.१३.७७५ ॥ न धरावा तो संग । न लगावें तेथ लाग । नाचरावा तो मार्ग । आचरे जो ॥ ज्ञाने.१३.७७६ ॥ नायकावें तें आइके । न बोलावें तें बके । परि दोष होतील हें न देखे । प्रवर्ततां ॥ ज्ञाने.१३.७७७ ॥ आंगा मनासि रुचावें । येतुलेनि कृत्याकृत्य नाठवे । जो करणेयाचेनि नांवें । भलतेंचि करी ॥ ज्ञाने.१३.७७८ ॥ परि पाप मज होईल । कां नरकयातना येईल । हें कांहींचि पुढील । देखेना जो ॥ ज्ञाने.१३.७७९ ॥ तयाचेनि आंगलगें । जगीं अज्ञान दाटुगें । जें सज्ञानाही संगें । झोंबों सके ॥ ज्ञाने.१३.७८० ॥ परि असो हें आइक । अज्ञान चिन्हें आणिक । जेणें तुज सम्यक । जाणवेल ॥ ज्ञाने.१३.७८१ ॥ [‘आसक्तिः’] तरि जयाची प्रीति पुरी । गुंतली देखसी घरीं । नवगंधकेसरीं । भ्रमरी जैसी ॥ ज्ञाने.१३.७८२ ॥ साकरेचिया राशी । बैसली नुठे माशी । तैसेनि स्त्रीचित्त आवेशी । जयाचें मन ॥ ज्ञाने.१३.७८३ ॥ ठेला बेडूक कुंडीं । मशक गुंतला शेंबुडीं । जैसा ढोर सबुडबुडीं । रुतला पंकी ॥ ज्ञाने.१३.७८४ ॥ तैसें घरींहूनि निघणें । नाहीं जीवें मनें प्राणें । जया साप होऊनि असणें । भाटीं तिये ॥ ज्ञाने.१३.७८५ ॥ प्रियोत्तमाचिये कंठीं । प्रमदा घे आठी । तैसी जीवेंसीं कोंपटी । धरूनि ठाके ॥ ज्ञाने.१३.७८६ ॥ मधुरसोद्देशें । मधुकर जचे जैसें । गृहसंगोपन तैसें । करी जो गा ॥ ज्ञाने.१३.७८७ ॥ म्हातारपणीं जालें । रत्न एक विपायिलें । तयाचें कां जेतुलें । मातापितरां ॥ ज्ञाने.१३.७८८ ॥ तेतुलेनि पाडें पार्था । घरीं जया प्रेमआस्था । [‘अभिष्वंगः पुत्रादिष्वहमेवेति बुद्धिः’] आणि स्त्रीवांचूनि सर्वथा । जाणेना जो ॥ ज्ञाने.१३.७८९ ॥ तैसा स्त्रीदेहीं जो जीवें । पडोनियां सर्वभावें । कोण मी काय करावें । कांहीं नेणे ॥ ज्ञाने.१३.७९० ॥ महापुरुषाचें चित्त । जालिया वस्तुगत । ठाके व्यवहारजात । जयापरी ॥ ज्ञाने.१३.७९१ ॥ हानि लज्जा न देखे । परापवाद नाइके । जयाचीं इंद्रियें एकमुखें । स्त्रिया केलीं ॥ ज्ञाने.१३.७९२ ॥ चित्त आराधी स्त्रियेचें । आणि तियेचेचि छंदें नाचे । माकड गारुडियाचें । जैसें होय ॥ ज्ञाने.१३.७९३ ॥ आपणपेंही शिणवी । इष्टमित्र दुऱ्हावी । मग कवडाचि वाढवी । लोभी जैसा ॥ ज्ञाने.१३.७९४ ॥ तैसा दानपुण्यें खांची । गोत्रकुटुंबा वंची । परि बाइणी स्त्रियेची । उणी हों नेदी ॥ ज्ञाने.१३.७९५ ॥ पूजितीं दैवतें जोगवी । गुरूतें बोलें झकवी । मायबापां दावी । निदारपण ॥ ज्ञाने.१३.७९६ ॥ स्त्रियेच्या तरी विखीं । भोगसंपत्ति अनेकी । आणी वस्तु निकी । जे जे देखे ॥ ज्ञाने.१३.७९७ ॥ प्रेमाथिलेनि भक्तें । जैसेनि भजिजे कुळदैवतें । तैसा एकाग्रचित्तें । स्त्री जो उपासी ॥ ज्ञाने.१३.७९८ ॥ साच आणि चोख । तें स्त्रियेसीचि अशेख । येरींविषयीं जोगावणूक । तेही नाहीं ॥ ज्ञाने.१३.७९९ ॥ इयेतें हन कोणी देखेल । इयेसी वेखासें जाईल । तरि युगचि बुडेल । ऐसें जया ॥ ज्ञाने.१३.८०० ॥ नायटया भेण । न मोडिजे नागांची आण । तैसी पाळी उणखुुण । स्त्रियेची जो ॥ ज्ञाने.१३.८०१ ॥ किंबहुना धनंजया । स्त्रीचि सर्वस्व जया । आणि तियेचिया जालियां- । लागीं प्रेम ॥ ज्ञाने.१३.८०२ ॥ आणीकही जें समस्त । तियेचें संपत्तिजात । तें जीवाहूनि आप्त । मानी जो कां ॥ ज्ञाने.१३.८०३ ॥ तो अज्ञानासी मूळ । अज्ञाना तेणें बळ । हें असो केवळ । तो तेंचि रूप ॥ ज्ञाने.१३.८०४ ॥ [‘इष्टानिष्टोपपत्तिषु असमचित्तत्व’] आणि मातलिया सागरीं । मोकलिलिया तरी । लाटांच्या येरझारीं । आंदोळे जेवीं ॥ ज्ञाने.१३.८०५ ॥ तेवीं प्रिय वस्तु पावे । आणि सुखें जो उंचावे । तैसाचि अप्रियासवें । तळवट ये ॥ ज्ञाने.१३.८०६ ॥ ऐसेनि जयाचे चित्तीं । वैषम्याची वोळखती । वाहे तो महामती । अज्ञान गा ॥ ज्ञाने.१३.८०७ ॥ [‘अन्ययोगेन मयि व्यभिचारिणी भक्तिः सनिमित्ता’] आणि माझ्या ठायीं भक्ती । फळालागीं जया आर्ती । धनोद्देशें विरक्ती । नटणें जेवीं ॥ ज्ञाने.१३.८०८ ॥ [‘व्यभिचारिणी’] ना तरी कांताच्या मानसीं । रिगोनि स्वैरिणी जैसी । राहटे जारेंसीं । जावयालागीं ॥ ज्ञाने.१३.८०९ ॥ तैसा मातें किरीटी । भजती गा पाउटी । करूनि जो दिठी । विषो सूये ॥ ज्ञाने.१३.८१० ॥ [‘व्यवहिता’] आणि भजिनलियासवें । तोचि विषय जरी न पावे । तरी सांडी म्हणे आघवें । टवाळ हें ॥ ज्ञाने.१३.८११ ॥ कुणबट कुळवाडी । तैसा आन आन देव मांडी । आदिलाची परवडी । करी तया ॥ ज्ञाने.१३.८१२ ॥ तया गुरुमार्गा टेंके । जयाचा सुगरवा देखे । तरी तयाचा मंत्र शिके । येर नेघे ॥ ज्ञाने.१३.८१३ ॥ प्राणिजातेंसीं निष्ठुर । स्थावरीं बहु भर । तेवींचि नाहीं एकसर । निर्वाह जया ॥ ज्ञाने.१३.८१४ ॥ माझी मूर्ति निफजवी । ते घराचे कोनीं बैसवी । आपण देवो देवी । यात्रे जाय ॥ ज्ञाने.१३.८१५ ॥ नित्य आराधन माझें । काजीं कुळदेवता भजे । पर्वविशेषें कीजे । पूजा आना ॥ ज्ञाने.१३.८१६ ॥ माझें अधिष्ठान घरीं । आणि वोवसे आनाचे करी । पितृकार्यावसरीं । पितरांचा होय ॥ ज्ञाने.१३.८१७ ॥ एकादशीच्या दिवसीं । जेतुला पाड आम्हासी । तेतुलाचि नागांसी । पंचमीच्या दिवशीं ॥ ज्ञाने.१३.८१८ ॥ चौथ मोटकी पाहे । आणि गणेशाचाचि होये । चउदसीं म्हणे माये । तुझाचि वो दुर्गे ॥ ज्ञाने.१३.८१९ ॥ नित्यनैमित्तिकें कर्में सांडी । मग बैसे नवचंडी । आदित्यवारीं वाढी । बहिरवां पात्रीं ॥ ज्ञाने.१३.८२० ॥ पाठीं सोमवार पावे । आणि बेलेंसीं लिंगा धांवे । ऐसा एकलाचि आघवे । जोगावी जो ॥ ज्ञाने.१३.८२१ ॥ ऐसा अखंड भजन करी । उगा नोहे क्षणभरी । अवघेन गांवद्वारीं । अहेव जैसी ॥ ज्ञाने.१३.८२२ ॥ ऐसेनि जो भक्त । देखसी सैरा धांवत । जाण अज्ञानाचा मूर्त । अवतार तो ॥ ज्ञाने.१३.८२३ ॥ [‘अविविक्तदेशसेवित्वं’] आणि एकांतें चोखटें । तपोवनें तीर्थें तटें । देखोनि जो गा विटे । तोही तोची ॥ ज्ञाने.१३.८२४ ॥ [‘जनसंसदि रतिः’] जया जनपदीं सुख । गजबजेचें कवतिक । वानूं आवडे लौकिक । तोही तोची ॥ ज्ञाने.१३.८२५ ॥ [‘अध्यात्मज्ञाननित्यत्वाभावः’] आणि आत्मा गोचर होये । ऐसी जे विद्या आहे । ते आइकोनि डौर वाहे । विद्वांसू जो ॥ ज्ञाने.१३.८२६ ॥ उपनिषदांकडे न वचे । योगशास्त्र न रुचे । अध्यात्मज्ञानीं जयाचें । मनचि नाहीं ॥ ज्ञाने.१३.८२७ ॥ आत्मचर्चा एकी आथी । ऐसिये बुद्धीची भिंती । पाडूनि जयाची मती । वोढाळ जाहाली ॥ ज्ञाने.१३.८२८ ॥ कर्मकांड तरी जाणे । मुखोद्गत पुराणें । ज्योतिषीं तो म्हणे । तैसेंचि होय ॥ ज्ञाने.१३.८२९ ॥ शिल्पीं अति निपुण । सूपकर्मींही प्रवीण । विधि आथर्वण । हातीं आथी ॥ ज्ञाने.१३.८३० ॥ कोकी नाहीं ठेलें । भारत कीर म्हणितलें । आगम आपाविले । मूर्त होती ॥ ज्ञाने.१३.८३१ ॥ नीतिजात सुझे । वैद्यकही बुझे । काव्यनाटकी दुजें । चतुर नाहीं ॥ ज्ञाने.१३.८३२ ॥ स्मृतींची चर्चा । दंश जाणे गारुडीचा । निघंटु प्रज्ञेचा । पाइकी करी ॥ ज्ञाने.१३.८३३ ॥ पैं व्याकरणीं चोखडा । तर्कीं अतिगाढा । परि एक आत्मज्ञानीं फुडा । जात्यंध जो ॥ ज्ञाने.१३.८३४ ॥ तें एकवांचूनि आघवां शास्त्रीं । सिद्धांत निर्माणधात्री । परि जळो तें मूळनक्षत्री । न पाहें गा ॥ ज्ञाने.१३.८३५ ॥ मोराआंगीं अशेषें । पिसें असती डोळसें । परि एकली दृष्टी नसे । तैसें तें गा ॥ ज्ञाने.१३.८३६ ॥ जरी परमाणुएवढें । संजीवनीमूळ जोडे । तरि बहु काय गाडे । भरणें येरें ॥ ज्ञाने.१३.८३७ ॥ आयुष्यावीण लक्षणें । सिसेंवीण अळंकरणें । वोहरेंवीण वाधावणें । तो विटंबु गा ॥ ज्ञाने.१३.८३८ ॥ तैसें शास्त्रजात जाण । आघवेंचि अप्रमाण । पार्था अध्यात्मज्ञानेंविण । एकलेनी ॥ ज्ञाने.१३.८३९ ॥ यालागीं अर्जुना पाहीं । अध्यात्मज्ञानाच्या ठायीं । जया नित्यबोध नाहीं । शास्त्रमूढा ॥ ज्ञाने.१३.८४० ॥ तया शरीर जें जालें । तें अज्ञानाचें बीं विरूढलें । तयाचें व्युत्पन्नत्व गेलें । अज्ञानवेलीं ॥ ज्ञाने.१३.८४१ ॥ तो जें जें बोले । तें अज्ञानचि फुललें । तयाचें पुण्य जें फळलें । तें अज्ञान गा ॥ ज्ञाने.१३.८४२ ॥ [‘तत्त्वज्ञानार्थदर्शनं’] आणि अध्यात्मज्ञान कांहीं । जेणें मानिलेंचि नाहीं । तो ज्ञानार्थ न देखे काई । हें बोलावें असे ॥ ज्ञाने.१३.८४३ ॥ ऐलीचि थडी न पावतां । पळे जो माघौता । तया पैलद्वीपींची वार्ता । काय होय ॥ ज्ञाने.१३.८४४ ॥ कां दारवंठांचि जयाचें । शीर रोंविलें खांचे । तो केवीं परिवरींचें । ठेविलें देखे ॥ ज्ञाने.१३.८४५ ॥ तेवीं अध्यात्मज्ञानीं जया । अनोळख धनंजया । तया ज्ञानार्थ देखावया । विषो काई ॥ ज्ञाने.१३.८४६ ॥ म्हणोनि आतां विशेषें । तो ज्ञानाचें तत्त्व न देखे । हें सांगावें आंखेंलेखें । न लगे तुज ॥ ज्ञाने.१३.८४७ ॥ जेव्हां सगर्भें वाढिलें । तेव्हांचि पोटींचें धालें । तैसें मागिले पदें बोलिलें । तेंचि होय ॥ ज्ञाने.१३.८४८ ॥ वांचूनियां वेगळें । रूप करणें हें न मिळे । जेवीं आवंतिलें आंधळें । तें दुजेनसीं ये ॥ ज्ञाने.१३.८४९ ॥ एवं इये उपरती । ज्ञानचिन्हें मागुती । अमानित्वादि प्रभृती । वाखाणिलीं ॥ ज्ञाने.१३.८५० ॥ जे ज्ञानपदें अठरा । केलियां येरी मोहरां । अज्ञान या आकारा । सहजें येती ॥ ज्ञाने.१३.८५१ ॥ मागां श्लोकाचेनि अर्धार्धें । ऐसें सांगितलें श्रीमुकुंदें । ना उफराटीं इयें ज्ञानपदें । तेंचि अज्ञान ॥ ज्ञाने.१३.८५२ ॥ म्हणोनि इया वाहणीं । केली म्यां उपलवणी । वांचूनि दुधा मेळऊनि पाणी । फार कीजे काई ॥ ज्ञाने.१३.८५३ ॥ तैसें जी न बडबडीं । पदाची कोर न सांडीं । मूळध्वनीचिये वाढी । निमित्त जाहलों ॥ ज्ञाने.१३.८५४ ॥ तंव श्रोते म्हणती राहें । कें परिहारा ठाव आहे । बिहिसी कां वायें । कविपोषका ॥ ज्ञाने.१३.८५५ ॥ तूतें श्रीमुरारीं । म्हणितलें प्रगट करीं । जे अभिप्राय गव्हरीं । झांकिले आम्हीं ॥ ज्ञाने.१३.८५६ ॥ तें देवाचें मनोगत । दावित आहासी तूं मूर्त । हेंही म्हणतां चित्त । दाटेल तुझें ॥ ज्ञाने.१३.८५७ ॥ म्हणोनि असो हें न बोलों । परि साविया गा तोषलों । जे ज्ञानतरिये मेळविलों । श्रवणसुखाचे ॥ ज्ञाने.१३.८५८ ॥ आतां इयावरी । जें तो श्रीहरी । बोलिला तें करीं । कथन वेगां ॥ ज्ञाने.१३.८५९ ॥ इया संतवाक्यासरिसें । म्हणितलें निवृत्तिदासें । जी अवधारा तरी ऐसें । बोलिलें देवें ॥ ज्ञाने.१३.८६० ॥ म्हणती तुवां पांडवा । हा चिन्हसमुच्चय आघवा । आयिकिला तो जाणावा । अज्ञानभाग ॥ ज्ञाने.१३.८६१ ॥ इया अज्ञानभागा । पाठी देऊनि पैं गा । ज्ञानविखीं चांगा । दृढा होइजे ॥ ज्ञाने.१३.८६२ ॥ मग निर्वाळिलेनि ज्ञानें । ज्ञेय भेटेल मनें । तें जाणावया अर्जुनें । आस केली ॥ ज्ञाने.१३.८६३ ॥ तंव सर्वज्ञांचा रावो । म्हणे जाणोनि तयाचा भावो । परिसें ज्ञेयाचा अभिप्रावो । सांगों आतां ॥ ज्ञाने.१३.८६४ ॥</p>
<p>ज्ञेयं यत्तत्प्रवक्ष्यामि यज्ज्ञात्वामृतमश्नुते । अनादिमत्परं ब्रह्म न सत्तन्नासदुच्यते ॥ भ.गी.१३.१२ ॥</p>
<p>[ज्ञेयं यत्तत्प्रवक्ष्यामि] तरि ज्ञेय ऐसें म्हणणें । वस्तु तें येणेंचि कारणें । जें ज्ञानेंवांचूनि कवणे । उपाया न ये ॥ ज्ञाने.१३.८६५ ॥ [यज्ज्ञात्वामृतमश्नुते] आणि जाणितलेयावरौतें । कांहीं करणें नाहीं जेथें । जाणणेंचि तन्मयातें । आणी जयाचें ॥ ज्ञाने.१३.८६६ ॥ जें जाणितलेयासाठीं । संसारा काढूनियां कांठीं । जिरोनि जाइजे पोटीं । नित्यानंदाच्या ॥ ज्ञाने.१३.८६७ ॥ [अनादिमत्] तें ज्ञेय गा ऐसें । आदि जया नसे । [परं ब्रह्म] परब्रह्म आपैसें । नाम जया ॥ ज्ञाने.१३.८६८ ॥ [न सत्तन्नासदुच्यते] जें नाहीं म्हणों जाइजे । तंव विश्वाकारें देखिजे । आणि विश्वचि ऐसें म्हणिजे । तरि हे माया ॥ ज्ञाने.१३.८६९ ॥ रूप वर्ण व्यक्ती । नाहीं दृश्य द्रष्टा स्थिती । तरि कोण कैसें आथी । म्हणावें पां ॥ ज्ञाने.१३.८७० ॥ आणि साचचि जरी नाहीं । तरी महदादि कोणे ठायीं । स्फुरत कैंचें काई । तेणेंवीण असे ॥ ज्ञाने.१३.८७१ ॥ म्हणोनि आथी नाथी हे बोली । जें देखोनि मुकी जाहली । विचाराची मोडली । वाट जेथें ॥ ज्ञाने.१३.८७२ ॥ जैसी भांडघटशरावीं । तदाकार असे पृथ्वी । तैसें सर्व होऊनियां सर्वीं । असे जें वस्तु ॥ ज्ञाने.१३.८७३ ॥</p>
<p>सर्वतः पाणिपादं तत्सर्वतोऽक्षिशिरोमुखम् । सर्वतः श्रुतिमल्लोके सर्वमावृत्य तिष्ठति ॥ भ.गी.१३.१३ ॥</p>
<p>[सर्वतः पाणिपादं तत्] आघवांचि देशीं काळीं । नव्हतां देशकाळांवेगळी । जे क्रिया स्थूळास्थूळीं । तेचि हात जयाचे ॥ ज्ञाने.१३.८७४ ॥ तयातें याकारणें । विश्वबाहु ऐसें म्हणणें । जें सर्वचि सर्वपणें । सर्वदा करी ॥ ज्ञाने.१३.८७५ ॥ आणि समस्तांही ठायां । एके काळीं धनंजया । आलें असे म्हणोनि जया । विश्वांघ्रिनाम ॥ ज्ञाने.१३.८७६ ॥ [सर्वतोऽक्षिशिरोमुखं] पैं सवितया आंग डोळे । नाहींत वेगळे वेगळे । तैसें सर्वद्रष्टें सकळें । स्वरूपें जें ॥ ज्ञाने.१३.८७७ ॥ म्हणोनि विश्वतश्चक्षु । हा अचक्षूच्या ठायीं पक्षु । बोलावया दक्षु । जाहला वेद ॥ ज्ञाने.१३.८७८ ॥ जें सर्वांचे शिरावरी । जें नित्य नांदे सर्वांपरी । ऐसिये स्थितीकरी । विश्वमूर्धा म्हणिपे ॥ ज्ञाने.१३.८७९ ॥ पैं गा मूर्ति तेंचि मुख । हुताशना जैसें देख । तैसें सर्वपणें अशेख । भोक्तें जें ॥ ज्ञाने.१३.८८० ॥ यालागीं तया पार्था । विश्वतोमुख हे व्यवस्था । आली वाक्पथा । श्रुतीचिया ॥ ज्ञाने.१३.८८१ ॥ [सर्वतः श्रुतिमल्लोके] आणि वस्तुमात्रीं गगन । जैसें असे संलग्न । तैसे शब्दजातीं कान । सर्वत्र जया ॥ ज्ञाने.१३.८८२ ॥ [सर्वमावृत्य तिष्ठति] यालागीं आम्ही तयातें । म्हणों सर्वत्र आइकतें । एवं जें सर्वांतें । आवरूनि असे ॥ ज्ञाने.१३.८८३ ॥ प्रायः येऱ्हवीं तरी महामती । विश्वतश्चक्षु इया श्रुती । तयाचिये व्याप्ती । रूप केलें ॥ ज्ञाने.१३.८८४ ॥ वांचूनि हस्त नेत्र पाये । हे भाष तेथ कें आहे । सर्व शून्यत्वाचा साहे । निष्कर्ष जें ॥ ज्ञाने.१३.८८५ ॥ पैं कल्लोळातें कल्लोळें । ग्रसिजत असे ऐसें कळे । परि ग्रसितें ग्रसावेगळें । असे काई ॥ ज्ञाने.१३.८८६ ॥ तैसें साचचि जें एक । तेथ कें व्याप्यव्यापक । परि बोलावया नावेक । करावें लागे ॥ ज्ञाने.१३.८८७ ॥ पैं शून्य जैं दावावें जाहालें । तैं बिंदुलें एक केलें । तैसें अद्वैत सांगावें बोलें । तैं द्वैत कीजे ॥ ज्ञाने.१३.८८८ ॥ येऱ्हवीं तरी पार्था । गुरुशिष्यसत्पथा । आडळ पडे सर्वथा । बोल खुंटे ॥ ज्ञाने.१३.८८९ ॥ म्हणोनि गा श्रुती । द्वैतभावें अद्वैतीं । निरूपणाची वाहती । वाट केली ॥ ज्ञाने.१३.८९० ॥ [तथा च वेदस्तुतौ-‘क्वचिदजयात्मना च चरतोऽनु चरेन्निगमः । कदाचित्सृष्ट्यादिसमये० प्रतिपादयेत्’] तेंचि आतां अवधारीं । इये नेत्रगोचरें आकारीं । तें ज्ञेय गा जयापरी । व्यापक असे ॥ ज्ञाने.१३.८९१ ॥</p>
<p>सर्वेन्द्रियगुणाभासं सर्वेन्द्रियविवर्जितम् । असक्तं सर्वभृच्चैव निर्गुणं गुणभोक्तृ च ॥ भ.गी.१३.१४ ॥</p>
<p>[सर्वेन्द्रियगुणाभासं] तरि तें गा किरीटी ऐसें । अवकाशीं आकाश जैसें । पटीं पट होऊनि असे । तंतु जेवीं ॥ ज्ञाने.१३.८९२ ॥ उदक होऊनि उदकी । रस जैसा अवलोकी । दीपपणें दीपकी । तेज जैसें ॥ ज्ञाने.१३.८९३ ॥ कर्पूरत्वें कापुरीं । सौरभ्य असे जयापरी । शरीर होऊनि शरीरीं । कर्म जेवीं ॥ ज्ञाने.१३.८९४ ॥ किंबहुना जैसें पांडवा । सोनेंचि सोनयाचा रवा । तैसें जें या सर्वा । सर्वांगीं असे ॥ ज्ञाने.१३.८९५ ॥ परि असे रवेपणामाजिवडें । तंव रवा ऐसें आवडे । वांचूनि सोनें सांगडें । सोनया जेवीं ॥ ज्ञाने.१३.८९६ ॥ पैं गा वोघचि वांकडा । परि पाणी उजू सुहाडा । वह्नि आला लोखंडा । लोह नव्हे की ॥ ज्ञाने.१३.८९७ ॥ घटाकारें वेंटाळे । तेथ नभ गमे वाटोळें । मठीं तरी चौफळें । आयें दिसे ॥ ज्ञाने.१३.८९८ ॥ [सर्वेन्द्रियविवर्जितं] परि ते अवकाश जैसे । नोहिजतीचि आकाशें । जें विकार होऊनि तैसें । विकारी नोहे ॥ ज्ञाने.१३.८९९ ॥ मन मुख्य इंद्रियां । सत्त्वादि गुणां ययां । सारिखें ऐसें धनंजया । आवडे कीर ॥ ज्ञाने.१३.९०० ॥ पैं गुळाची गोडी । नोहे बांधेयासांगडी । तैसीं गुण इंद्रियें फुडीं । नाहीं तेथ ॥ ज्ञाने.१३.९०१ ॥ अगा क्षीराचिये दशे । घृत क्षीराकारें असे । परि क्षीरचि नोहे जैसें । कपिध्वजा ॥ ज्ञाने.१३.९०२ ॥ तैसें जें इये विकारीं । विकार नोहे अवधारीं । पैं आकारा नाम भोंवरी । येर सोनें तें सोनें ॥ ज्ञाने.१३.९०३ ॥ इया उघड मऱ्हाटिया । तें वेगळेपण धनंजया । जाण गुणइंद्रियां- । पासोनियां ॥ ज्ञाने.१३.९०४ ॥ नामरूप-संबंध । जातिक्रियाभेद । हा आकारांसी प्रवाद । वस्तूसि नाहीं ॥ ज्ञाने.१३.९०५ ॥ [असक्तं सर्वभृच्चैव] तें गुण नव्हे कंहीं । गुणा तया संबंध नाहीं । परि तयाच्याचि ठायीं । आभासती ॥ ज्ञाने.१३.९०६ ॥ येतुलेयासाठीं । संभ्रांताच्या पोटीं । ऐसें जाय किरीटी । जे हेंचि धरी ॥ ज्ञाने.१३.९०७ ॥ तरि तें गा धरणें ऐसें । अभ्रातें जेवीं आकाशें । कां प्रतिवदन जैसें । आरसेनी ॥ ज्ञाने.१३.९०८ ॥ ना तरी सूर्य प्रतिमंडल । जैसेनि धरी सलिल । कां रश्मिकरीं मृगजळ । धरिजे जेवीं ॥ ज्ञाने.१३.९०९ ॥ तैसें गा संबंधेंविण । यया सर्वांतें धरी निर्गुण । परि तें वायां जाण । मिथ्यादृष्टी ॥ ज्ञाने.१३.९१० ॥ [निर्गुणं गुणभोक्तृ च] आणि यापरी निर्गुणें । गुणातें भोगणें । रंका राज्य करणें । स्वप्नीं जैसें ॥ ज्ञाने.१३.९११ ॥ म्हणोनि गुणाचा संग । अथवा गुणभोग । हा निर्गुणीं लाग । बोलों न ये ॥ ज्ञाने.१३.९१२ ॥</p>
<p>बहिरन्तश्च भूतानामचरं चरमेव च । सूक्ष्मत्वात्तदविज्ञेयं दूरस्थं चान्तिके च तत् ॥ भ.गी.१३.१५ ॥</p>
<p>[भूतानामचरं चरमेव च] जें चराचरभूतां- । माजि असे पांडुसुता । ना ना वन्हीं उष्णता । अभेदें जैसी ॥ ज्ञाने.१३.९१३ ॥ [सूक्ष्मत्वात्तदविज्ञेयं] तैसेनि अविनाशभावें । जें सूक्ष्मदशे आघवें । व्यापूनि असे तें जाणावें । ज्ञेय एथ ॥ ज्ञाने.१३.९१४ ॥ [अयमभिप्रायः-बहिरन्तश्च] जें एक आंत बाहेरी । [दूरस्थं चान्तिके च तत्] जें एक जवळ दूरी । जें एकवांचूनि परी । दुजी नाहीं ॥ ज्ञाने.१३.९१५ ॥ क्षीरसागरींची गोडी । माजि बहू थडिये थोडी । हें नाहीं तया परवडी । पूर्ण जें गा ॥ ज्ञाने.१३.९१६ ॥ स्वेदजप्रभृती । वेगळाल्या भूतीं । जयाचिये अनुस्यूती । खोमणें नाहीं ॥ ज्ञाने.१३.९१७ ॥ पैं श्रोतेमुख्यटिळका । घटसहस्रां अनेकां- । माजि बिंबोनि चंद्रिका । न भेदे जेवीं ॥ ज्ञाने.१३.९१८ ॥ नाना लवणकणाचिये राशी । क्षारता एक जैसी । कां कोडी एकी उसीं । एकचि गोडी ॥ ज्ञाने.१३.९१९ ॥</p>
<p>अविभक्तं च भूतेषु विभक्तमिव च स्थितम् । भूतभर्तृ च तज्ज्ञेयं ग्रसिष्णु प्रभविष्णु च ॥ भ.गी.१३.१६ ॥</p>
<p>[अविभक्तं च भूतेषु] तैसें अनेकी भूतजातीं । जें आहे एकी व्याप्ती । विश्वकार्या सुमती । कारण जें गा ॥ ज्ञाने.१३.९२० ॥ [विभक्तमिव च स्थितं] म्हणोनि हा भूताकार । जेथूनि तेंचि तया आधार । कल्लोळ सागर । जियापरी ॥ ज्ञाने.१३.९२१ ॥ बाल्यादि तीन्हीं वयसीं । काया एकचि जैसी । तैसें आदिस्थिति-ग्रसीं । अखंड जें ॥ ज्ञाने.१३.९२२ ॥ सायंप्रातर्मध्याह्न । होतां जातां दिनमान । जैसें कां गगन । पालटे ना ॥ ज्ञाने.१३.९२३ ॥ [प्रभविष्णु च] अगा सृष्टीवेळे प्रियोत्तमा । जया नाम म्हणती ब्रह्मा । [भूतभर्तृ च] स्थितीं जें विष्णुनामा । पात्र जाहालें ॥ ज्ञाने.१३.९२४ ॥ [ग्रसिष्णु च] मग आकार हा हारपे । तेव्हां रुद्र जें म्हणिपे । [तत्] तेंही गुणत्रय जेव्हां लोपे । तैं जें शून्य ॥ ज्ञाने.१३.९२५ ॥ नभाचें शून्यत्व गिळून । गुणत्रयातें नुरवून । तें शून्य तें महाशून्य । श्रुतिवचनसंमत ॥ ज्ञाने.१३.९२६ ॥</p>
<p>ज्योतिषामपि तज्ज्योतिस्तमसः परमुच्यते । ज्ञानं ज्ञेयं ज्ञानगम्यं हृदि सर्वस्य विष्ठितम् ॥ भ.गी.१३.१७ ॥</p>
<p>[ज्योतिषामपि तज्ज्योतिः] जें अग्नीचें दीपन । जें चंद्राचें जीवन । सूर्याचे नयन । देखिती जेणें ॥ ज्ञाने.१३.९२७ ॥ जयाचे उजियेडें । तारागण उघडे । महातेज सुरवाडें । राहाटे जेणें ॥ ज्ञाने.१३.९२८ ॥ [तमसः परमुच्यते] आदीची जें आदी । वृद्धीची जें वृद्धी । बुद्धीची जें बुद्धी । जीवाचा जीव ॥ ज्ञाने.१३.९२९ ॥ जें मनाचें मन । जें नेत्राचे नयन । कानाचे कान । वाचेची वाचा ॥ ज्ञाने.१३.९३० ॥ जें प्राणाचे प्राण । जें गतीचे चरण । क्रियेचें कर्तेपण । जयाचेनि ॥ ज्ञाने.१३.९३१ ॥ आकार जेणें आकारे । विस्तार जेणें विस्तारे । संहार जेणें संहारे । पांडुकुमरा ॥ ज्ञाने.१३.९३२ ॥ जें मेदिनीची मेदिनी । जें पाणी पिऊनि असे पाणी । तेजा दिवेलावणी । जेणें तेजें ॥ ज्ञाने.१३.९३३ ॥ जें वायूचा श्वासोच्छ्वास । जें गगनाचा अवकाश । हें असो आघवाचि भास । आभासे जेणें ॥ ज्ञाने.१३.९३४ ॥ [ज्ञेयं] किंबहुना पांडवा । जें आघवेंचि असे आघवा । जेथ नाहीं रिगावा । द्वैतभावासी ॥ ज्ञाने.१३.९३५ ॥ जें देखिलियाचि सवें । दृश्य द्रष्टा हें आघवें । एकवट कालवे । सामरस्यें ॥ ज्ञाने.१३.९३६ ॥ [ज्ञानं] मग तेंचि होय ज्ञान । ज्ञाता ज्ञेय हन । [ज्ञानगम्यं] जेणें गमिजे स्थान । तेंही तेंचि ॥ ज्ञाने.१३.९३७ ॥ जैसें सरलिया लेख । आंख होती एक । तैसें साध्यसाधनादिक । ऐक्यासि ये ॥ ज्ञाने.१३.९३८ ॥ अर्जुना जिये ठायीं । न सरे द्वैताची वही । [हृदि सर्वस्य विष्ठितं] हें असो जें हृदयीं । सर्वांच्या असे ॥ ज्ञाने.१३.९३९ ॥</p>
<p>इति क्षेत्रं तथा ज्ञानं ज्ञेयं चोक्तं समासतः । मद्भक्त एतद्विज्ञाय मद्भावायोपपद्यते ॥ भ.गी.१३.१८ ॥</p>
<p>[इति क्षेत्रं तथा ज्ञानं] एवं हे तुजपुढां । आदीं क्षेत्र सुहाडा । दाविलें फाडोवाडां । विवंचुनी ॥ ज्ञाने.१३.९४० ॥ तैसेंचि क्षेत्रापाठीं । जैसेनि देखसी दिठी । तैसें ज्ञानही किरीटी । सांगीतलें ॥ ज्ञाने.१३.९४१ ॥ अज्ञानाही कौतुकें । रूप केलें निकें । जंव आयणी तुझी टेंके । पुरे म्हणे ॥ ज्ञाने.१३.९४२ ॥ [ज्ञेयं च] आणि आतां हें रोकडें । उपपत्तीचेनि पवाडें । निरूपिलें उघडें । ज्ञेय पैं गा ॥ ज्ञाने.१३.९४३ ॥ [उक्तं समासतः] हे आघवीच विवंचना । बुद्धी भरोनि अर्जुना । मत्सिद्धि भावना । माझिया येती ॥ ज्ञाने.१३.९४४ ॥ [मद्भक्तः] देहादिपरिग्रहीं । संन्यास करूनियां जिहीं । जीव माझ्या ठायीं । वृत्तिक केला ॥ ज्ञाने.१३.९४५ ॥ [एतद्विज्ञाय] ते मातें किरीटी । हेंचि जाणोनियां शेवटीं । आपणपयां साटोवाटीं । मीचि होती ॥ ज्ञाने.१३.९४६ ॥ [मद्भावायोपपद्यते] मीचि होती परी । हे मुख्य गा अवधारीं । सोहोपी सर्वांपरी । रचिली आम्हीं ॥ ज्ञाने.१३.९४७ ॥ [अयमभिप्रायः] कडां पायरी कीजे । निराळीं माच बांधिजे । अथावीं सुइजे । तरी जैसी ॥ ज्ञाने.१३.९४८ ॥ येऱ्हवीं आघवेंचि आत्मा । हें सांगोनि वीरोत्तमा । परी तुझिया मनोधर्मा । मिळेल ना ॥ ज्ञाने.१३.९४९ ॥ म्हणोनि एकचि संचलें । चतुर्धा आम्हीं केलें । जें अदटपण देखिलें । तुझिये प्रज्ञे ॥ ज्ञाने.१३.९५० ॥ पैं बाळ जैं जेवविजे । तैं घांस एक विसां ठायीं कीजे । तैसें एकचि हें चतुर्व्याजें । कथिलें आम्हीं ॥ ज्ञाने.१३.९५१ ॥ एक क्षेत्र एक ज्ञान । एक ज्ञेय एक अज्ञान । भाग केले अवधान । जाणोनि तुझें ॥ ज्ञाने.१३.९५२ ॥ आणि ऐसेनिही पार्था । जरी हा अभिप्रावो तुज हाता । न ये तरी हे व्यवस्था । एक वेळ सांगों ॥ ज्ञाने.१३.९५३ ॥ आतां चौं ठायीं न करूं । एकही म्हणोनि न सरूं । आत्मानात्मया धरूं । सरिसाचि पाड ॥ ज्ञाने.१३.९५४ ॥ परि तुवां येतुलें करावें । मागों तें आम्हां देयावें । जे कानाचें नांव ठेवावें । आपणपयातें ॥ ज्ञाने.१३.९५५ ॥ या श्रीकृष्णाचिया बोला । पार्थ रोमांचित जाहाला । तेथ देव म्हणती भला । उचंबळे ना ॥ ज्ञाने.१३.९५६ ॥ ऐसेनि तो येतां वेग । धरूनि म्हणे श्रीरंग । प्रकृतिपुरुषविभाग । परिसें सांगों ॥ ज्ञाने.१३.९५७ ॥ जया मार्गातें जगीं । सांख्य म्हणती योगी । जयाचिये भाटिवेलागीं । मी कपिल जाहालों ॥ ज्ञाने.१३.९५८ ॥ तो आईक निर्दोख । प्रकृति-पुरुषविवेक । म्हणे आदिपुरुख । अर्जुनातें ॥ ज्ञाने.१३.९५९ ॥</p>
<p>प्रकृतिं पुरुषं चैव विद्ध्यनादी उभावपि । विकारांश्च गुणांश्चैव विद्धि प्रकृतिसम्भवान् ॥ भ.गी.१३.१९ ॥</p>
<p>[प्रकृतिं पुरुषं चैव] तरी पुरुष अनादि आथी । आणि तैंचिलागोनि प्रकृती । सवें सरिसी दिवोराती । जयापरी ॥ ज्ञाने.१३.९६० ॥ कां रूप नोहे वायां । परी रूपा लागली छाया । निकण वाढे धनंजया । कणेंसीं कोंडा ॥ ज्ञाने.१३.९६१ ॥ [विद्ध्यनादी उभावपि] तैसीं जाण जवटें । दोन्ही इयें एकवटें । प्रकृतिपुरुषें प्रकटें । अनादिसिद्धें ॥ ज्ञाने.१३.९६२ ॥ पैं क्षेत्र येणें नांवें । जें सांगीतलें आघवें । तेंचि एथ जाणावें । प्रकृति हे गा ॥ ज्ञाने.१३.९६३ ॥ आणि क्षेत्रज्ञ ऐसें । जयातें म्हणितलें असे । तो पुरुष हें अनारिसें । न बोलों घेईं ॥ ज्ञाने.१३.९६४ ॥ इयें आनानें नांवें । परि निरूप्य आन नोहे । हें लक्षण न चुकावें । पुढतपुढती ॥ ज्ञाने.१३.९६५ ॥ तरी केवळ जे सत्ता । तो पुरुष गा पांडुसुता । प्रकृती तें समस्तां । क्रियां नाम ॥ ज्ञाने.१३.९६६ ॥ [विकारांश्च गुणांश्चैव] बुद्धि इंद्रियें अंतःकरण । इत्यादि विकारभरण । आणि ते तीन्ही गुण । सत्त्वादिक ॥ ज्ञाने.१३.९६७ ॥ [विद्धि प्रकृतिसम्भवान्] हा आघवाची मेळावा । प्रकृती जाहाला जाणावा । [चूर्णिका] हेचि हेतू संभवा । कर्माचिया ॥ ज्ञाने.१३.९६८ ॥</p>
<p>कार्यकरणकर्तृत्वे हेतुः प्रकृतिरुच्यते । पुरुषः सुखदुःखानां भोक्तृत्वे हेतुरुच्यते ॥ भ.गी.१३.२० ॥</p>
<p>[कार्यकरणकर्तृत्वे] तेथ इच्छा आणि बुद्धी । घडवी अहंकारेंसीं आधीं । मग तिया लाविती वेधीं । कारणाच्या ॥ ज्ञाने.१३.९६९ ॥ तेंचि कारण ठाकावया । जें सूत्र धरणें उपाया । तया नांव धनंजया । कार्य पैं गा ॥ ज्ञाने.१३.९७० ॥ आणि इच्छामदाच्या थावीं । लागली मनातें उठवी । तें इंद्रियें राहाटवी । हें कर्तृत्व पैं गा ॥ ज्ञाने.१३.९७१ ॥ [हेतुः प्रकृतिरुच्यते] म्हणोनि तीन्ही या जाणा । कार्यकर्तृत्वकारणा । प्रकृती मूळ हें राणा । सिद्धांचा म्हणे ॥ ज्ञाने.१३.९७२ ॥ [पुरुष इति] एवं तिहींचेनि समवायें । प्रकृति कर्मरूप होये । परि जया गुणा वाढे त्राये । त्याचि सारिखी ॥ ज्ञाने.१३.९७३ ॥ जें सत्त्वगुणें अधिष्ठिजे । तें सत्कर्म म्हणिजे । रजोगुणें निपजे । मध्यम तें ॥ ज्ञाने.१३.९७४ ॥ जे कां केवळ तमें । होती जियें कर्में । निषिद्धें अधमें । जाण तियें ॥ ज्ञाने.१३.९७५ ॥ ऐसेनि संतासंतें । कर्म प्रकृतीस्तव होतें । तयापासोनि निर्वाळतें । सुख दुःख गा ॥ ज्ञाने.१३.९७६ ॥ असतीं दुःख उपजे । सत्कर्मीं सुख निपजे । तया दोहींचा बोलिजे । भोग पुरुषा ॥ ज्ञाने.१३.९७७ ॥ सुखदुःखें जंववरी । निफजती साचोकारीं । तंव प्रकृति उद्यम करी । पुरुष भोगी ॥ ज्ञाने.१३.९७८ ॥ प्रकृतिपुरुषांची कुळवाडी । सांगतां असंगडी । जे आंबुली जोडी । आंबुला खाय ॥ ज्ञाने.१३.९७९ ॥ आंबुलिया आंबुलिये । संगती ना सोये । की आंबुली जग विये । चोज ऐका ॥ ज्ञाने.१३.९८० ॥</p>
<p>पुरुषः प्रकृतिस्थो हि भुङ्क्ते प्रकृतिजान्गुणान् । कारणं गुणसङ्गोऽस्य सदसद्योनिजन्मसु ॥ भ.गी.१३.२१ ॥</p>
<p>[पुरुषः] जे अनंग तो पेंधा । निकवढा नुसधा । जीर्ण अतिवृद्धा- । पासूनि वृद्ध ॥ ज्ञाने.१३.९८१ ॥ तया आडनांव पुरुष । येऱ्हवीं स्त्री ना नपुंसक । किंबहुना एक । निश्चयो नाहीं ॥ ज्ञाने.१३.९८२ ॥ तो अचक्षु अश्रवण । अहस्त अचरण । रूप ना वर्ण । नाम आथी ॥ ज्ञाने.१३.९८३ ॥ [प्रकृतिस्थो हि] अर्जुना कांहींचि जेथ नाहीं । तो प्रकृतीचा भर्तार पाहीं । की भोगणें ऐसयाही । सुखदुःखाचें ॥ ज्ञाने.१३.९८४ ॥ तो तरी अकर्ता । उदास अभोक्ता । परि इया पतिव्रता । भोगविजे ॥ ज्ञाने.१३.९८५ ॥ जियेतें अळुमाळ । रूपागुणाचा चाळढाळ । ते भलतैसाही खेळ । लेखा आणी ॥ ज्ञाने.१३.९८६ ॥ इये प्रकृती तंव । गुणमयी हेंचि नांव । किंबहुना सावेव । गुण तेचि हे ॥ ज्ञाने.१३.९८७ ॥ हे प्रतिक्षणीं नित्य नवी । रूपा गुणाचीच आघवी । जडातेंही माजवी । इयेचा माज ॥ ज्ञाने.१३.९८८ ॥ नामें इयें प्रसिद्धें । स्नेह इया स्निग्धें । इंद्रियें प्रबुद्धें । इयेचेनी ॥ ज्ञाने.१३.९८९ ॥ कायि मन हें नपुंसक । की तें भोगवी तिन्ही लोक । ऐसें ऐसें अलौकिक । करणें इयेचें ॥ ज्ञाने.१३.९९० ॥ हे भ्रमाचें महाद्वीप । हे व्याप्तीचें रूप । विकार उमप । इया केले ॥ ज्ञाने.१३.९९१ ॥ हे कामाची मांडवी । हे मोहवनींची माधवी । इये प्रसिद्धचि दैवी । माया हें नाम ॥ ज्ञाने.१३.९९२ ॥ हे वाङ्मयाची वाढी । हे साकारपणाची जोडी । प्रपंचाची धाडी । अभंग हे ॥ ज्ञाने.१३.९९३ ॥ कळा येथूनि जालिया । विद्या इयेच्या केलिया । इच्छा ज्ञान क्रिया । वियाली हे ॥ ज्ञाने.१३.९९४ ॥ हे नादाची टांकसाळ । हे चमत्काराचें वेळाउळ । किंबहुना सकळ । खेळ इयेचा ॥ ज्ञाने.१३.९९५ ॥ जे उत्पत्ति प्रलय होत । ते इयेचे सायंप्रात । हें असो अद्भुत । मोहन हे ॥ ज्ञाने.१३.९९६ ॥ हे अद्वयाचें दुसरें । हे निःसंगाचें सोयरें । हे निराळेंसीं घरें । नांदत असे ॥ ज्ञाने.१३.९९७ ॥ इयेतें येतुलावरी । सौभाग्यव्याप्ती थोरी । म्हणोनि तया आवरी । अनावरातें ॥ ज्ञाने.१३.९९८ ॥ तयाच्या तंव ठायीं । निपटूनि कांहींचि नाहीं । [प्रकृतिजान्गुणान्] की तया आघवेंही । आपणचि होय ॥ ज्ञाने.१३.९९९ ॥ तया स्वयंभाची संभूती । तया अमूर्ताची मूर्ती । आपण होय स्थिती । ठावो तया ॥ ज्ञाने.१३.१००० ॥ तया अनार्ताची आर्ती । तया पूर्णाची तृप्ती । तया अकुळाची जाती । गोत होय ॥ ज्ञाने.१३.१००१ ॥ तया अचर्चाचें चिन्ह । तया अपाराचें मान । तया अमनस्काचें मन । बुद्धी ही होय ॥ ज्ञाने.१३.१००२ ॥ तया निराकाराचा आकार । तया निर्व्यापाराचा व्यापार । निरहंकाराचा अहंकार । होऊनि ठाके ॥ ज्ञाने.१३.१००३ ॥ तया अनामाचें नाम । तया अजाचें जन्म । आपण होय कर्म । क्रिया तया ॥ ज्ञाने.१३.१००४ ॥ तया निर्गुणाचे गुण । तया अचरणाचे चरण । तया अश्रवणाचे श्रवण । अचक्षूचे चक्षु ॥ ज्ञाने.१३.१००५ ॥ तया भावातीताचे भाव । तया निरवयवाचे अवयव । किंबहुना होय सर्व । पुरुषाचें हे ॥ ज्ञाने.१३.१००६ ॥ ऐेसेनि इया प्रकृती । आपुलिया सर्व व्याप्ती । तया अविकारातें विकृती- । माजी कीजे ॥ ज्ञाने.१३.१००७ ॥ तेथ पुरुषत्व जें असे । तें ये प्रकृतिदशे । चंद्रमा अंवसे । हरपला जेवीं ॥ ज्ञाने.१३.१००८ ॥ विदळ बहु चोखा । मीनलिया वाला एका । कस होय पांचका । जयापरी ॥ ज्ञाने.१३.१००९ ॥ कां साधूतें गोंधळीं । संचरोनि सुये मैळीं । ना ना सुदिनाच्या आभाळीं । दुर्दिन कीजे ॥ ज्ञाने.१३.१०१० ॥ जेवीं पय पशूच्या पोटीं । कां वह्नि जैसा काष्ठीं । गुंडूनि घेतला पटीं । रत्नदीप ॥ ज्ञाने.१३.१०११ ॥ राजा पराधीन जाहाला । की सिंह रोगें रुंधला । तैसा पुरुष प्रकृति आला । स्वतेजा मुके ॥ ज्ञाने.१३.१०१२ ॥ जागता नर सहसा । निद्रा पाडूनि जैसा । स्वप्नींचिया सोसा । वश्य कीजे ॥ ज्ञाने.१३.१०१३ ॥ [भुङ्क्ते$] तैसें प्रकृति जालेपणें । पुरुषा गुण भोगणें । उदास अंतुरीगुणें । आतुडे जेवीं ॥ ज्ञाने.१३.१०१४ ॥ [कारणं गुणसङ्गोऽस्य] तैसें अजा नित्या होये । आंगीं जन्ममृत्यूचे घाये । वाजती जंव लाहे । गुणसंगातें ॥ ज्ञाने.१३.१०१५ ॥ परि तें ऐसें पांडुसुता । तातलें लोह पिटितां । जेवीं वन्हीसीचि घाता । बोलती तया ॥ ज्ञाने.१३.१०१६ ॥ कां आंदोळलिया उदक । प्रतिमा होय अनेक । तें नानात्व म्हणती लोक । चंद्रीं जेवीं ॥ ज्ञाने.१३.१०१७ ॥ दर्पणाचिया जवळिका । दुजेपण जैसें ये मुखा । कां कुंकुमें स्फटिका । लोहितत्व ये ॥ ज्ञाने.१३.१०१८ ॥ तैसा गुणसंगमें । अजन्मा हा जन्में । पावत ऐसा गमे । येऱ्हवीं नाहीं ॥ ज्ञाने.१३.१०१९ ॥ [सदसद्योनिजन्मसु] अधमोत्तम योनी । यासि ऐसिया मानीं । जैसा संन्यासी होय स्वप्नीं । अंत्यजादि जाती ॥ ज्ञाने.१३.१०२० ॥ म्हणोनि केवळा पुरुषा । नाहीं होणें भोगणें देखा । एथ गुणसंगचि अशेखा- । लागीं मूळ ॥ ज्ञाने.१३.१०२१ ॥</p>
<p>उपद्रष्टानुमन्ता च भर्ता भोक्ता महेश्वरः । परमात्मेति चाप्युक्तो देहेऽस्मिन्पुरुषः परः ॥ भ.गी.१३.२२ ॥</p>
<p>[उपद्रष्टा] हा प्रकृतिमाजी उभा । परि जुई जैसा वोथंबा । एया प्रकृति पृथ्वीनभा । तेतुला पाड ॥ ज्ञाने.१३.१०२२ ॥ प्रकृतिसरितेच्या तटीं । मेरु होय हा किरीटी । माजि बिंबे परी लोटीं । लोटों नेणें ॥ ज्ञाने.१३.१०२३ ॥ [अनुमन्ता] प्रकृति होय जाये । हा तों असतचि आहे । [भर्ता] म्हणोनि आब्रह्माचें होये । शासन हा ॥ ज्ञाने.१३.१०२४ ॥ प्रकृति येणें जिये । याचिया सत्ता जग विये । इयालागीं इये । वरयितु हा ॥ ज्ञाने.१३.१०२५ ॥ अनंतें काळें किरीटी । जिया मिळती इया सृष्टी । तिया रिगती ययाच्या पोटीं । कल्पांतसमयीं ॥ ज्ञाने.१३.१०२६ ॥ [भोक्ता महेश्वरः] हा महद्ब्रह्मगोसावी । ब्रह्मगोलकलाघवी । अपारपणें मवी । प्रपंचातें ॥ ज्ञाने.१३.१०२७ ॥ [परमात्मेति चाप्युक्तो देहेऽस्मिन्] पैं या देहामाझारीं । परमात्मा ऐसी जे परी । बोलिजे तें अवधारीं । ययातेंचि ॥ ज्ञाने.१३.१०२८ ॥ [पुरुषः परः] अगा प्रकृतिपरौता । एक आथी पंडुसुता । ऐसा प्रवाद तो तत्त्वतां । पुरुष हा पैं ॥ ज्ञाने.१३.१०२९ ॥</p>
<p>य एवं वेत्ति पुरुषं प्रकृतिं च गुणैः सह । सर्वथा वर्तमानोऽपि न स भूयोऽभिजायते ॥ भ.गी.१३.२३ ॥</p>
<p>[य एवं वेत्ति पुरुषं] जो निखळपणें येणें । पुरुषा यया जाणे । [प्रकृतिं च गुणैः सह] आणि गुणाचें करणें । प्रकृतीचें तें ॥ ज्ञाने.१३.१०३० ॥ हें रूप हे छाया । पैल जळ हे माया । ऐसा निवाड धनंजया । जेविं कीजे ॥ ज्ञाने.१३.१०३१ ॥ तेणें पाडें अर्जुना । प्रकृतिपुरुषविवंचना । जयाचिया मना । गोचर जाहाली ॥ ज्ञाने.१३.१०३२ ॥ [सर्वथा वर्तमानोऽपि] तो शरीराचेनि मेळें । करू कां कर्में सकळें । परि आकाश धुई न मैळे । तैसा असे ॥ ज्ञाने.१३.१०३३ ॥ [न स भूयोऽभिजायते] आथिलेनि देहें । जो न घेपे देहमोहें । देह गेलिया नोहे । पुनरपि तो ॥ ज्ञाने.१३.१०३४ ॥ ऐसा तया एक । प्रकृतिपुरुषविवेक । उपकार अलौकिक । करी पैं गा ॥ ज्ञाने.१३.१०३५ ॥ [चूर्णिका] परि हाचि अंतरीं । विवेक भानूचियापरी । उदैजे ते अवधारीं । उपाय बहुत ॥ ज्ञाने.१३.१०३६ ॥</p>
<p>ध्यानेनात्मनि पश्यन्ति केचिदात्मानमात्मना । अन्ये साङ्ख्येन योगेन कर्मयोगेन चापरे ॥ भ.गी.१३.२४ ॥</p>
<p>[केचिदात्मानमात्मना] कोणी एक सुभटा । विचाराचा आगिटां । आत्मानात्मकिटा । पुटें देउनी ॥ ज्ञाने.१३.१०३७ ॥ छत्तीसही वानी भेद । तोडोनि निर्विवाद । निवडिती शुद्ध । आपणपें ॥ ज्ञाने.१३.१०३८ ॥ [ध्यानेनात्मनि पश्यन्ति] तया आपणपयाच्या पोटीं । अध्यात्मज्ञानाचिया दिठी । देखती गा किरीटी । आपणपेंचि ॥ ज्ञाने.१३.१०३९ ॥ [अन्ये साङ्ख्येनेति] आणि पैं दैवबगें । चित्त देती सांख्ययोगें । एक ते अंगलगें । कर्माचेनि ॥ ज्ञाने.१३.१०४० ॥ [चूर्णिका] यया चतुर्विध प्रकारें । जे मज मिनले पुरे । तयांसि कांहीं नुरे । भोक्तव्य गा ॥ ज्ञाने.१३.१०४१ ॥</p>
<p>अन्ये त्वेवमजानन्तः श्रुत्वान्येभ्य उपासते । तेऽपि चातितरन्त्येव मृत्युं श्रुतिपरायणाः ॥ भ.गी.१३.२५ ॥</p>
<p>[अन्ये त्वेवमजानन्तः] येणें येणें प्रकारें । निस्तरती साचोकारें । हें भव काउरें । आघवेंचि ॥ ज्ञाने.१३.१०४२ ॥ परि ते करिती ऐसें । अभिमान दवडूनि देशें । एकाचिया विश्वासें । टेंकती बोला ॥ ज्ञाने.१३.१०४३ ॥ जे हिताहित देखती । हानिकणवा घेपती । पुसोनि शीण हरिती । देती सुख ॥ ज्ञाने.१३.१०४४ ॥ [श्रुत्वान्येभ्य उपासते] तयाचेनि मुखें जें निघे । तेतुलें आदरें चांगें । ऐकोनियां आंगें । मनें होती ॥ ज्ञाने.१३.१०४५ ॥ [श्रुतिपरायणाः] तया ऐकणें याचेनि नांवें । ठेवती गा आघवें । तया अक्षरांसी जीवें । लोण करिती ॥ ज्ञाने.१३.१०४६ ॥ [तेऽपीति] तेही अंतीं कपिध्वजा । इया मरणार्णवसमाजा- । पासूनि निघती वोजा । गोमटेया ॥ ज्ञाने.१३.१०४७ ॥ ऐसैसे हे उपाये । बहुवस एथें पाहें । जाणावया होये । एकी वस्तु ॥ ज्ञाने.१३.१०४८ ॥ [चूर्णिका] आतां पुरे हें बहुत । पैं सर्वार्थाचें मथित । सिद्धांतनवनीत । देऊं तुज ॥ ज्ञाने.१३.१०४९ ॥ येतुलेनि पंडुसुता । अनुभव लाहाणा आयिता । येर तंव तुज होतां । सायास नाहीं ॥ ज्ञाने.१३.१०५० ॥ म्हणोनि ते बुद्धि रचूं । मतवाद खांचूं । सोलींव निर्वचूं । फलितार्थचि ॥ ज्ञाने.१३.१०५१ ॥</p>
<p>यावत्सञ्जायते किञ्चित्सत्त्वं स्थावरजङ्गमम् । क्षेत्रक्षेत्रज्ञसंयोगात्तद्विद्धि भरतर्षभ ॥ भ.गी.१३.२६ ॥</p>
<p>[क्षेत्रक्षेत्रज्ञसंयोगात्] तरी क्षेत्रज्ञ येणें बोलें । तुज आपणपें जें दाविलें । आणि क्षेत्रही सांगीतलें । आघवेंचि ॥ ज्ञाने.१३.१०५२ ॥ तया येरयेरांच्या मेळीं । [यावत्सञ्जायते इति] होइजे भूतीं सकळीं । अनिलसंगें सलिलीं । कल्लोळ जैसे ॥ ज्ञाने.१३.१०५३ ॥ कां तेजा आणि उखरा । भेटी जालिया वीरा । मृगजळाचिया पूरा । रूप होय ॥ ज्ञाने.१३.१०५४ ॥ ना ना धाराधरधारीं । झळंबलिया वसुंधरी । उठिजे जेविं अंकुरीं । नानाविधीं ॥ ज्ञाने.१३.१०५५ ॥ तैसें चराचर आघवें । जें कांहीं जीव येणें नांवें । [तद्विद्धि भरतर्षभ] तें तों उभययोगें संभवे । ऐसें जाण ॥ ज्ञाने.१३.१०५६ ॥ इयालागीं अर्जुना । क्षेत्रज्ञा प्रधाना- । पासूनि न होती भिन्ना । भूतव्यक्ति ॥ ज्ञाने.१३.१०५७ ॥</p>
<p>समं सर्वेषु भूतेषु तिष्ठन्तं परमेश्वरम् । विनश्यत्स्वविनश्यन्तं यः पश्यति स पश्यति ॥ भ.गी.१३.२७ ॥</p>
<p>[समं सर्वेषु भूतेषु] पैं पटत्व तंतू नव्हे । तरि तंतूचि तें आहे । ऐसें खोलीं डोळां पाहें । ऐक्य हें गा ॥ ज्ञाने.१३.१०५८ ॥ भूतें आघवींचि होती । एकाचीं एक आहाती । परी पैं भूतप्रतीती । वेगळाली असे ॥ ज्ञाने.१३.१०५९ ॥ यांचीं नामेंही आनानें । अनारिसीं वर्तनें । वेषही सिनाने । आघवेयांचे ॥ ज्ञाने.१३.१०६० ॥ ऐसें देखोनि किरीटी । भेद सुसी हन पोटीं । तरी जन्माचिया कोटी । न लाहसी निघों ॥ ज्ञाने.१३.१०६१ ॥ पैं नानाप्रयोजनशीळें । दीर्घें वक्रें वर्तुळें । होती एकीचींच फळें । तुंबिणीयेचीं ॥ ज्ञाने.१३.१०६२ ॥ होतु कां उजू वांकुडे । परि बोरीचे हें न मोडे । तैसीं भूतें अवघडें । परि वस्तु उजू ॥ ज्ञाने.१३.१०६३ ॥ अंगारकणीं बहुवसीं । उष्णता समान जैसी । [तिष्ठन्तं परमेश्वरम्] तैसा नाना जीवराशीं । परेश असे ॥ ज्ञाने.१३.१०६४ ॥ गगनभरी धारा । परी पाणी एकचि वीरा । तैसा या भूताकारा । सर्वांगीं तो ॥ ज्ञाने.१३.१०६५ ॥ हे भूतग्रम विषम । परि वस्तु ते एथ सम । घटमठीं व्योम । जियापरी ॥ ज्ञाने.१३.१०६६ ॥ [विनश्यत्स्वविनश्यन्तं] हा नासतां भूताभास । एथ आत्मा तो अविनाश । जैसा केयूरादिकी कस । सुवर्णाचा ॥ ज्ञाने.१३.१०६७ ॥ [यः पश्यति] एवं जीवधर्महीन । जो जीवेंसीं अभिन्न । देखे तो सुनयन । ज्ञानियांंमाजी ॥ ज्ञाने.१३.१०६८ ॥ [स पश्यति] ज्ञानाचा डोळा डोळसां- । माजि डोळस तो वीरेशा । हे स्तुति नोहे बहुवसा । भाग्याचा तो ॥ ज्ञाने.१३.१०६९ ॥</p>
<p>समं पश्यह्नि सर्वत्र समवस्थितमीश्वरम् । न हिनस्त्यात्मनात्मानं ततो याति परां गतिम् ॥ भ.गी.१३.२८ ॥</p>
<p>[न हिनस्त्यात्मनात्मानं] हे गुणेंद्रिय धोकटी । देह धातूंची त्रिकुटी । पांचमेळावा वोखटी । दारुण हे ॥ ज्ञाने.१३.१०७० ॥ हे उघड पांचवेउली । पंचधा आंगीं लागली । जीवपंचानना सांपडली । हरिणकुटी ॥ ज्ञाने.१३.१०७१ ॥ ऐसा असोनि इये शरीरीं । कोण नित्यबुद्धीची सुरी । अनित्यभावाच्या उदरीं । दाटीचिना ॥ ज्ञाने.१३.१०७२ ॥ [ततो याति परां गतिं] परि इये देहीं असतां । जो न येचि आपणया घाता । आणि शेखीं पंडुसुता । तेथेंचि मिळे ॥ ज्ञाने.१३.१०७३ ॥ जेथ योगज्ञानाचिया प्रौढी । वोलांडूनियां जन्मकोडी । न निगों इया भाषा बुडी । देती योगी ॥ ज्ञाने.१३.१०७४ ॥ जें आकाशाचें पैल तीर । जें नादाची पैल मेर । तुर्येचें माजघर । परब्रह्म जें ॥ ज्ञाने.१३.१०७५ ॥ मोक्षासकट गती । जेथें येती विश्रांती । गंगादि अपांपती । सरिता जेवीं ॥ ज्ञाने.१३.१०७६ ॥ तें सुख येणेंचि देहें । पायपाखाळणिया लाहे । [सममिति] जो भूतवैषम्यें नोहे । विषमबुद्धी ॥ ज्ञाने.१३.१०७७ ॥ [समवस्थितमीश्वरं] दीपांचिया कोडीं जैसें । एकचि तेज सरिसें । तैसा जो असतचि असे । सर्वत्र ईश ॥ ज्ञाने.१३.१०७८ ॥ ऐसें समत्वें पंडुसुता । जिये जो देखतसाता । तो मरणा आणि जीविता । नागवे फुडा ॥ ज्ञाने.१३.१०७९ ॥ म्हणोनि तो दैवागळा । वानीत असों वेळोवेळां । जे साम्यसेजे डोळा । लागला तया ॥ ज्ञाने.१३.१०८० ॥</p>
<p>प्रकृत्यैव च कर्माणि क्रियमाणानि सर्वशः । यः पश्यति तथात्मानमकर्तारं स पश्यति ॥ भ.गी.१३.२९ ॥</p>
<p>[प्रकृत्यैवेति सचतुरक्षरार्धं] आणि मनोबुद्धीप्रमुखें । कर्मेंद्रियें अशेखें । करी प्रकृतीचि हें देखे । साचें जो गा ॥ ज्ञाने.१३.१०८१ ॥ [तथात्मानमकर्तारं] घरींचीं राहटती घरीं । घर कांहीं न करी । अभ्र धांवे अंबरीं । अंबर तें उगें ॥ ज्ञाने.१३.१०८२ ॥ तैसी प्रकृति आत्मप्रभा । खेळे गुणीं विविधारंभा । येथ आत्मा तो वोथंबा । नेणे कोण ॥ ज्ञाने.१३.१०८३ ॥ [स पश्यति] ऐसेनि येणें निवाडें । जयाच्या जीवीं उजिवडे । अकर्तयातें फुडें । देखिलें तेणें ॥ ज्ञाने.१३.१०८४ ॥</p>
<p>यदा भूतपृथग्भावमेकस्थमनुपश्यति । तत एव च विस्तारं ब्रह्म सम्पद्यते तदा ॥ भ.गी.१३.३० ॥</p>
<p>[यदेति त्रयः पादाः] येऱ्हवीं तैंचि अर्जुना । होइजे ब्रह्मसंपन्ना । जैं या भूताकृती भिन्ना । दिसती एकी ॥ ज्ञाने.१३.१०८५ ॥ लहरी जैसिया जळीं । परमाणुकणिका स्थळीं । रश्मिकर मंडळीं । सूर्याच्या जेवीं ॥ ज्ञाने.१३.१०८६ ॥ ना तरी देहीं अवेव । मनीं आघवेचि भाव । विस्फुलिंग सर्व । वह्नीं एकी ॥ ज्ञाने.१३.१०८७ ॥ तैसे भूताकार एकाचे । हें दिठीं रिगे जैं साचें । [ब्रह्म सम्पद्यते तदा] तैंचि ब्रह्मसंपत्तीचें । तारूं लागे ॥ ज्ञाने.१३.१०८८ ॥ [अयं भावः] मग जया तयाकडे । ब्रह्मचि दिठी उघडे । किंबहुना जोडे । अपार सुख ॥ ज्ञाने.१३.१०८९ ॥ येतुलेनि तुज पार्था । प्रकृतिपुरुष-व्यवस्था । ठायें ठावो प्रतीतिपथा- । माजि जाहाली ॥ ज्ञाने.१३.१०९० ॥ अमृत जैसें ये चुळां । कां निधान देखिजे डोळां । तेतुला जिव्हाळा । मानावा हा ॥ ज्ञाने.१३.१०९१ ॥ जी जाहालिये प्रतीती । घर बांधणें जें चित्तीं । तें आतां ना सुभद्रापती । इयावरी ॥ ज्ञाने.१३.१०९२ ॥ [चूर्णिका] तरि एक दोनी ते बोल । बोलिजती सखोल । देईं मनातें वोल । मग ते घेईं ॥ ज्ञाने.१३.१०९३ ॥ ऐसें देवें म्हणितलें । मग बोलों आदरिलें । तेथें अवधानाचेंचि केलें । सर्वांग येरें ॥ ज्ञाने.१३.१०९४ ॥</p>
<p>अनादित्वान्निर्गुणत्वात्परमात्मायमव्ययः । शरीरस्थोऽपि कौन्तेय न करोति न लिप्यते ॥ भ.गी.१३.३१ ॥</p>
<p>[परमात्मायं] तरि परमात्मा म्हणिपे । तो ऐसा जाण स्वरूपें । जळीं जळें न लिंपे । सूर्य जैसा ॥ ज्ञाने.१३.१०९५ ॥ कां जे जळा आदीं पाठीं । तो असतचि असे किरीटी । माजि बिंबे तें दृष्टी । आणिकांचिये ॥ ज्ञाने.१३.१०९६ ॥ [शरीरस्थोऽपि कौन्तेय] तैसा आत्मा देहीं । आथि म्हणिपे हें कांहीं । साचें तरी नाहीं । तो जेथिंचा तेथें ॥ ज्ञाने.१३.१०९७ ॥ आरिसां मुख जैसें । बिंबलिया नांव असे । देहीं वसणें तैसें । आत्मतत्त्वा ॥ ज्ञाने.१३.१०९८ ॥ तया देहा म्हणती भेटी । हे सपायी निर्जीव गोठी । वारिया वाळुवे गांठी । केंही आहे ॥ ज्ञाने.१३.१०९९ ॥ आगी आणि कापुसा । दोरा सुवावा कैसा । केउता सांदा आकाशा । पृथ्वीयेसी ॥ ज्ञाने.१३.११०० ॥ एक निघे पूर्वेकडे । एक तें पश्चिमेकडे । तिये भेटीचेनि पाडें । संबंध हा ॥ ज्ञाने.१३.११०१ ॥ उजियेडा आणि आंधारेया । जो पाड मृता उभया । तोचि गा आत्मया । देहा जाण ॥ ज्ञाने.१३.११०२ ॥ रात्री आणि दिवसा । कनका आणि कापुसा । अपाड कां जैसा । तैसाचि यासी ॥ ज्ञाने.१३.११०३ ॥ देह तंव पांचांचें जालें । हें कर्माचे गुणीं गुंथलें । भंवतसे चाकी सूदलें । जन्ममृत्यूंच्या ॥ ज्ञाने.१३.११०४ ॥ हें काळानळाच्या कुंडीं । घातली लोणियाची उंडी । माशी पांख पाखडी । तंव हें सरे ॥ ज्ञाने.१३.११०५ ॥ हें विपायें आगींत पडे । तरि भस्म होऊनि उडे । जाहालें श्वाना वरपडें । तरि ते विष्ठा ॥ ज्ञाने.१३.११०६ ॥ या चुके दोहीं काजा । तरि होय कृमींचा पुंजा । हा परिणाम कपिध्वजा । कश्मल गा ॥ ज्ञाने.१३.११०७ ॥ या देहाची हे दशा । [अनादित्वात्] आणि आत्मा तो ऐसा । पैं शुद्ध नित्य आपैसा । अनादिपणें ॥ ज्ञाने.१३.११०८ ॥ [निर्गुणत्वात्] सकळ ना निष्कळ । अक्रिय ना क्रियाशीळ । कृश ना स्थूळ । निर्गुणपणें ॥ ज्ञाने.१३.११०९ ॥ साभास ना निराभास । प्रकाश ना अप्रकाश । अल्प ना बहुवस । अरूपपणें ॥ ज्ञाने.१३.१११० ॥ रिता ना भरित । रहित ना सहित । मूर्त ना अमूर्त । शून्यपणें ॥ ज्ञाने.१३.११११ ॥ आनंद ना निरानंद । एक ना विविध । मुक्त ना बद्ध । आत्मपणें ॥ ज्ञाने.१३.१११२ ॥ येतुला ना तेतुला । आइता ना रचिला । बोलता ना उगला । अलक्षणपणें ॥ ज्ञाने.१३.१११३ ॥ [अव्ययः] सृष्टीचा होणा न रचे । सर्वसंहारें न वेंचे । आथी नाथी या दोहींचें । पंचत्व हा ॥ ज्ञाने.१३.१११४ ॥ मवे ना चर्चे । वाढे ना खांचे । विटे ना वेंचे । अव्ययपणें ॥ ज्ञाने.१३.१११५ ॥ एवंरूप पैं आत्मा । देहीं जें म्हणती प्रियोत्तमा । तें मठाकारें व्योमा । नाम जैसें ॥ ज्ञाने.१३.१११६ ॥ [न करोति] तैसें तयाचिये अनुस्यूती । होती जाती देहाकृती । तो घे ना सांडी सुमती । जैसा तैसा ॥ ज्ञाने.१३.१११७ ॥ अहोरात्रें जैसीं । येती जाती आकाशीं । आत्मसत्तें तैसीं । देहें जाण ॥ ज्ञाने.१३.१११८ ॥ म्हणोनि इये शरीरीं । कांहीं करावी ना करी । आयताही व्यापारीं । सज्ज न होय ॥ ज्ञाने.१३.१११९ ॥ [न लिप्यते] यालागीं स्वरूपें । उणा पुरा न घेपे । हें असो तो न लिंपे । देहीं देहा ॥ ज्ञाने.१३.११२० ॥</p>
<p>यथा सर्वगतं सौक्ष्म्यादाकाशं नोपलिप्यते । सर्वत्रावस्थितो देहे तथात्मा नोपलिप्यते ॥ भ.गी.१३.३२ ॥</p>
<p>[यथा सर्वगतमिति] अगा आकाश कें नाहीं । हें न रिघेचि कवणे ठायीं । परि कायिसेनि कंहीं । गादिजेना जैसें ॥ ज्ञाने.१३.११२१ ॥ [सर्वत्रेति] तैसा सर्वत्र सर्व देहीं । आत्मा असतचि असे पाहीं । परि संगदोषें एकेंही । लिप्त नोहे ॥ ज्ञाने.१३.११२२ ॥ [चूर्णिका] पुढतपुढतीं एथें । हेंचि लक्षण निरुतें । जें जाणावें क्षेत्रज्ञातें । क्षेत्रविहीना ॥ ज्ञाने.१३.११२३ ॥</p>
<p>यथा प्रकाशयत्येकः कृत्स्नं लोकमिमं रविः । क्षेत्रं क्षेत्री तथा कृत्स्नं प्रकाशयति भारत ॥ भ.गी.१३.३३ ॥</p>
<p>[यथा प्रकाशयतीति] संसर्गें चेष्टिजे लोहें । परि लोह भ्रामक नोहे । क्षेत्रक्षेत्रज्ञां आहे । तेतुला पाड ॥ ज्ञाने.१३.११२४ ॥ दीपकाची अर्चीं । राहाटी वाहे घरींची । परि वेगळीक कोडीची । दीपा आणि घरा ॥ ज्ञाने.१३.११२५ ॥ पैं काष्ठाच्या पोटीं । वह्नि असे परि किरीटी । काष्ठ नोहे या दृष्टी । पाहिजे हा ॥ ज्ञाने.१३.११२६ ॥ अपाड नभा आभाळा । रवि आणि मृगजळा । तैसाचि हाही डोळां । देखावा पैं ॥ ज्ञाने.१३.११२७ ॥ हें अवघेंचि असो एक । गगनौनि जैसा अर्क । प्रकटवी लोक । नांवें नांवें ॥ ज्ञाने.१३.११२८ ॥ [क्षेत्रमिति] एथ क्षेत्रज्ञ तो ऐसा । प्रकाशक क्षेत्राभासा । यावरुतें हें न पुसा । शंका नेघा ॥ ज्ञाने.१३.११२९ ॥</p>
<p>क्षेत्रक्षेत्रज्ञयोरेवमन्तरं ज्ञानचक्षुषा । भूतप्रकृतिमोक्षं च ये विदुर्यान्ति ते परम् ॥ भ.गी.१३.३४ ॥ ॐ तत्सदिति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे क्षेत्रक्षेत्रज्ञयोगो नाम त्रयोदशोऽध्यायः ॥ भ.गी.१३.पुष्पिका ॥</p>
<p>[क्षेत्रक्षेत्रज्ञयोरेवं] शब्दतत्त्वसारज्ञा । पैं देखणी तेचि प्रज्ञा । जे क्षेत्रक्षेत्रज्ञा । अपाड देखे ॥ ज्ञाने.१३.११३० ॥ [अन्तरं ज्ञानचक्षुषा] इया दोहींचें अंतर । देखावया चतुर । ज्ञानियांचें द्वार । आराधिती ॥ ज्ञाने.१३.११३१ ॥ याचिलागीं सुमती । जोडिती शांतिसंपत्ती । शास्त्रांचीं दुभतीं । पोषिती घरीं ॥ ज्ञाने.१३.११३२ ॥ योगाचिया आकाशा । वळंघिजे येवढा धिंवसा । याचियाचि आशा । पुरुषासि गा ॥ ज्ञाने.१३.११३३ ॥ शरीरादि समस्त । मानिताति तृणवत । जीवें संतांचे होत । वाहणधर ॥ ज्ञाने.१३.११३४ ॥ ऐसैसिया परी । ज्ञानाचिया भरोवरी । करूनियां अंतरीं । निरुतें होती ॥ ज्ञाने.१३.११३५ ॥ मग क्षेत्रक्षेत्रज्ञाचें । जे अंतर देखती साचें । ज्ञानें उन्मेख तयांचें । वोवाळूं आम्ही ॥ ज्ञाने.१३.११३६ ॥ [भूतप्रकृतिमोक्षं च] आणि महाभूतादिकी । प्रभेदली अनेकी । पसरलीसे लटिकी । प्रकृति जे हे ॥ ज्ञाने.१३.११३७ ॥ जे शुकनळिकान्यायें । न लगती लागली आहे । जें जैसें तैसें होये । ठाउवें जयां ॥ ज्ञाने.१३.११३८ ॥ जैसी माळा ते माळा । ऐसीचि देखिजे डोळां । सर्पबुद्धि टवाळा । उखी होउनि ॥ ज्ञाने.१३.११३९ ॥ कां शुक्ती ते शुक्ती । हे साच होय प्रतीती । रुपयाची भ्रांती । जाऊनियां ॥ ज्ञाने.१३.११४० ॥ तैसी वेगळी वेगळेपणें । [ये विदुर्यान्ति ते परं] प्रकृति जे अंतःकरणें । देखती ते मी म्हणें । ब्रह्म होती ॥ ज्ञाने.१३.११४१ ॥ जें आकाशाहूनि वाड । जें अव्यक्ताची पैल कड । जें भेटलिया अपाड पाड । पडों नेदी ॥ ज्ञाने.१३.११४२ ॥ आकार जेथ सरे । जीवत्व जेथ विरे । द्वैत जेथ नुरे । अद्वय जें ॥ ज्ञाने.१३.११४३ ॥ तेें परमतत्त्व पार्था । होती ते सर्वथा । जे आत्मानात्मव्यवस्था- । राजहंस ॥ ज्ञाने.१३.११४४ ॥ [अयं भावः] ऐसा हा जी आघवा । श्रीकृष्णें तया पांडवा । उगाणा दिधला जीवा । जीवाचिया ॥ ज्ञाने.१३.११४५ ॥ येर कलशींचें येरीं । रिचविजे जयापरी । आपणपें तया श्रीहरी । दिधलें तैसें ॥ ज्ञाने.१३.११४६ ॥ आणि कोणा देता कोण । तो नर तैसा नारायण । वरि अर्जुनातें श्रीकृष्ण । हा मी म्हणे ॥ ज्ञाने.१३.११४७ ॥ परि असो तें नाथिलें । न पुसतां कां मी बोलें । किंबहुना दिधलें । सर्वस्व देवें ॥ ज्ञाने.१३.११४८ ॥ [उत्तराध्यायबीजं] की तो पार्थ जी मनीं । अझुनी तृप्ति न मनी । अधिकाधिक उतान्ही । वाढवीत असे ॥ ज्ञाने.१३.११४९ ॥ स्नेहाचिया भरोवरीं । आंबुथिला दीप घे थोरी । चाड अर्जुना अंतरीं । परिसतां तैसी ॥ ज्ञाने.१३.११५० ॥ तेथ सुगरणी आणि उदारे । रसज्ञ आणि जेवणारे । मिळती मग अवतरे । हात जैसा ॥ ज्ञाने.१३.११५१ ॥ तैसें जी होतसे देवा । तया अवधानाचिया लवलवा । पाहतां व्याख्यान चढलें थावा । चौगुणें वरी ॥ ज्ञाने.१३.११५२ ॥ सुवायें मेघ सांवरे । जैसा चंद्रें सिंधू भरे । तैसा मातला रस आदरें । श्रोतयांचेनि ॥ ज्ञाने.१३.११५३ ॥ आतां आनंदमय आघवें । विश्व कीजेल देवें । तें रायें परिसावें । संजयो म्हणे ॥ ज्ञाने.१३.११५४ ॥ एवं जे महाभारतीं । श्रीव्यासें अप्रांतमती । भीष्मपर्वसंगतीं । म्हणितली कथा ॥ ज्ञाने.१३.११५५ ॥ जो श्रीकृष्णार्जुनसंवाद । नागरीं बोलीं विशद । सांगोनि दाऊं प्रबंध । वोवियेचा ॥ ज्ञाने.१३.११५६ ॥ नुसधीचि शांतिकथा । आणिजेल कीर वाक्पथा । जे श्रृंगाराच्या माथां । पाय ठेवी ॥ ज्ञाने.१३.११५७ ॥ दाऊं वेल्हाळ देशी नवी । जे साहित्यातें वोजावी । अमृतातें चुकी ठेवी । गोडसपणें ॥ ज्ञाने.१३.११५८ ॥ बोल वोल्हावितेनि गुणें । चंद्रासि घे उमाणें । रसरंगा भुलवणें । नाद लोपी ॥ ज्ञाने.१३.११५९ ॥ खेचरांचियाही मना । आणि सात्त्विकाचा पान्हा । श्रवणासवें सुमना । समाधी जोडे ॥ ज्ञाने.१३.११६० ॥ तैसा वाग्विलासविस्तारू । गीतार्थेंसीं विश्व भरूं । आनंदाचा आवारू । मांडूं जगा ॥ ज्ञाने.१३.११६१ ॥ फिटो विवेकाची वाणी । हो काना मना धणी । देखो आवडे तो खाणी । ब्रह्मविद्येची ॥ ज्ञाने.१३.११६२ ॥ दिसो परतत्त्व डोळां । पाहो सुखाचा सोहळा । रिघो महाबोधसुकाळा- । माजी विश्व ॥ ज्ञाने.१३.११६३ ॥ हें निफजेल आतां आघवें । ऐसें बोलिजेल बरवें । जे अधिष्ठिला असें परमदेवें । श्रीनिवृत्ती मी ॥ ज्ञाने.१३.११६४ ॥ म्हणोनि अक्षरीं सुभेदीं । उपमा श्लोक कोंदाकोंदी । झाडा देईन प्रतिपदीं । ग्रंथार्थासी ॥ ज्ञाने.१३.११६५ ॥ हा ठावोवरी मातें । पुरतया सारस्वतें । केलें असे श्रीमंतें । श्रीगुरुरायें ॥ ज्ञाने.१३.११६६ ॥ तेणें जी कृपासावायें । मी बोलें तेतुलें सामाये । आणि तुमचिये सभे लाहें । गीता म्हणों ॥ ज्ञाने.१३.११६७ ॥ वरि तुम्हां संतांचे पाये । आजि मी लाधलों आहें । म्हणोनि जी नोहे । अटक कांहीं ॥ ज्ञाने.१३.११६८ ॥ प्रभु काश्मीरीं मुकें । नुपजेही कौतुकें । नाहीं उणीं सामुद्रिकें । लक्ष्मीयेसी ॥ ज्ञाने.१३.११६९ ॥ तैसी तुम्हां संतांपासीं । अज्ञानाची गोठी कायसी । यालागीं नवरसीं । वरुषेन मी ॥ ज्ञाने.१३.११७० ॥ किंबहुना आतां देवा । अवसरू मज देयावा । ज्ञानदेव म्हणे बरवा । सांगेन ग्रंथ ॥ ज्ञाने.१३.११७१ ॥</p>
<p>इति श्रीज्ञानदेवविरचितायां भावार्थदीपिकायां त्रयोदशोऽध्यायः ॥ १३ ॥ श्लोक ३४, ओव्या ११७१.</p>
</section>
</body>
</html>
