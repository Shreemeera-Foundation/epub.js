<?xml version="1.0" encoding="UTF-8"?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="en-US">
<head>
  <meta charset="utf-8" />
  <meta name="generator" content="pandoc" />
  <title>ch001.xhtml</title>
  <style>
    code{white-space: pre-wrap;}
    span.smallcaps{font-variant: small-caps;}
    span.underline{text-decoration: underline;}
    div.column{display: inline-block; vertical-align: top; width: 50%;}
    div.hanging-indent{margin-left: 1.5em; text-indent: -1.5em;}
    ul.task-list{list-style: none;}
  </style>
  <link rel="stylesheet" type="text/css" href="../styles/stylesheet1.css" />
</head>
<body epub:type="bodymatter">
<section id="shreejñāneshwarī-adhyay-10-transliterated" class="level1 unnumbered">
<h1 class="unnumbered">ShreeJñāneshwarī Adhyay 10 Transliterated</h1>
<p>॥ श्रीज्ञानेश्वरी ॥</p>
<p>अध्याय १० वा</p>
<p>नमो विशदबोधविदग्धा । विद्यारविंदप्रबोधा । पराप्रमेयप्रमदा- । विलासिया ॥ ज्ञाने.१०.१ ॥ नमो संसार-तमसूर्या । अपरिमितपरमवीर्या । तरुणतरतुर्या- । लालन लीला ॥ ज्ञाने.१०.२ ॥ नमो जगदखिलपालना । मंगळमणिनिधाना । सज्जनवनचंदना । आराध्यलिंगा ॥ ज्ञाने.१०.३ ॥ नमो चतुरचित्तचकोरचंद्रा । आत्मा-नुभवनरेंद्रा । श्रुतिसारसमुद्रा । मन्मथमन्मथा ॥ ज्ञाने.१०.४ ॥ नमो सुभावभजना । भवेभकुंभभंजना । विश्वोद्भवभुवना । श्रीगुरुराया ॥ ज्ञाने.१०.५ ॥ तुमचा अनुग्रहो गणेश । जैं आपुला दे सौरस । तैं सारस्वतीं प्रवेश । बाळकाही आथि ॥ ज्ञाने.१०.६ ॥ जी दैविकी उदार वाचा । जैं उद्देश दे नाभिकाराचा । तैं नवरससुधाब्धीचा । थाउ लाभे ॥ ज्ञाने.१०.७ ॥ जी आपुलिया स्नेहाची वागीश्वरी । जरी मुकेयातें अंगीकारी । तो वाचस्पतीसीं करी । प्रबंधहोडा ॥ ज्ञाने.१०.८ ॥ हें असो दिठी जयावरी झळके । की हा पद्मकर माथां पारुखे । तो जीवचि परी तुके । महेशेंसीं ॥ ज्ञाने.१०.९ ॥ एवढें जिये महिमेचें करणें । ते वाचाबळें वानावे कवणें । कां सूर्याचिया आंगा उटणें । लागत असे ॥ ज्ञाने.१०.१० ॥ केउता कल्पतरुवरी फुलौरा । कायसेनि पाहुणेर क्षीरसागरा । कवणे वासीं कापुरा । सुवास देवों ॥ ज्ञाने.१०.११ ॥ चंदनातें कायसेनि चर्चावें । अमृतातें केउतें रांधावें । गगनावरी उभवावें । घडे केवीं ॥ ज्ञाने.१०.१२ ॥ तैसें श्रीगुरूंचें महिमान । आकळितें कें असे साधन । हें जाणोनियां नमन । निवांत केलें ॥ ज्ञाने.१०.१३ ॥ जरी प्रज्ञेचेनि आथिलेपणें । श्रीगुरु सामर्थ्या रूप करूं म्हणे । तरी तें मोतियां भिंग देणें । तैसें होईल ॥ ज्ञाने.१०.१४ ॥ कां साडेपंधरया रजतवणीं । तैसीं स्तुतीचीं बोलणीं । उगियाचि माथा ठेविजे चरणीं । हेंचि भलें ॥ ज्ञाने.१०.१५ ॥ मग म्हणितलें जी स्वामी । भलेनि ममत्वें देखिला तुम्ही । म्हणोनि कृष्णार्जुनसंगमीं । प्रयागवट जाहालों ॥ ज्ञाने.१०.१६ ॥ मागां दूध दे म्हणितलियासाठीं । आघविया क्षीराब्धीची करूनि वाटी । उपमन्यूपुढें धूर्जटी । ठेविली जैसी ॥ ज्ञाने.१०.१७ ॥ ना तरी वैकुंठपीठनायकें । रुसला ध्रुव कवतिकें । बुझाविला देऊनि भातुकें । ध्रुवपदाचें ॥ ज्ञाने.१०.१८ ॥ तैसी जे ब्रह्मविद्यारावो । सकळशास्त्रांचा विसंवता ठावो । ते भगवद्गीता वोंविये गावों । ऐसें केलें ॥ ज्ञाने.१०.१९ ॥ जे बोलणियाचे रानीं हिंडतां । नायकिजे फळलिया अक्षराची वार्ता । परी ते वाचाचि केली कल्पलता । विवेकाची ॥ ज्ञाने.१०.२० ॥ होती देहबुद्धी एकसरी । ते आनंदभांडारा केली वोवरी । मन गीतार्थक्षीरसागरीं । जळशयन जालें ॥ ज्ञाने.१०.२१ ॥ ऐसें एकेक देवाचें करणें । तें अपार बोलों केवीं मी जाणें । तऱ्ही अनुवादलों धीटपणें । तें उपसाहिजो जी ॥ ज्ञाने.१०.२२ ॥ आतां आपुलेनि कृपाप्रसादें । मियां भगवद्गीता वोवीप्रबंधें । पूर्वखंड विनोदें । वाखाणिलें ॥ ज्ञाने.१०.२३ ॥ प्रथमीं अर्जुनाचा विषाद । दुजीं बोलिला योग विशद । परी सांख्यबुद्धीसि भेद । दावूनियां ॥ ज्ञाने.१०.२४ ॥ तिजीं केवळ कर्म प्रतिष्ठिलें । तेंचि चतुर्थीं ज्ञानेंसीं प्रगटिलें । पंचमीं गव्हरिलें । योगतत्त्व ॥ ज्ञाने.१०.२५ ॥ तेंचि षष्ठामाजि प्रगट । आसनालागोनि स्पष्ट । जीवात्मभाव एकवट । होती जेणें ॥ ज्ञाने.१०.२६ ॥ तैसी जे योगस्थिती । आणि योगभ्रष्टां जे गती । ते आघवीचि उपपत्ती । सांगीतली षष्ठीं ॥ ज्ञाने.१०.२७ ॥ तयावरी सप्तमीं । प्रकृतिपरिहार उपक्रमीं । भजती जे पुरुषोत्तमीं । ते बोलिले चाऱ्ही ॥ ज्ञाने.१०.२८ ॥ पाठीं सप्त प्रश्नसिद्धी । बोलोनि प्रयाणसमयशुद्धी । एवं सकळवाक्यावधी । अष्टमाध्यायीं ॥ ज्ञाने.१०.२९ ॥ [नवमाध्यायमहिमा] मग शब्दब्रह्मीं असंख्याकें । जेतुला कांहीं अभिप्राय पिके । तेतुला महाभारतें एकें । लक्षें जोडे ॥ ज्ञाने.१०.३० ॥ तिये आघवांचि जें महाभारतीं । तें लाभे कृष्णार्जुनवचनोक्ती । आणि जो अभिप्रावो गीते सातें शतीं । तो एकलाचि नवमीं ॥ ज्ञाने.१०.३१ ॥ म्हणोनि नवमींचिया अभिप्राया । सहसा मुद्रा लावावया । बिहाला वेद मग मी वायां । गर्व कां करूं ॥ ज्ञाने.१०.३२ ॥ अहो गुळा साखरे मालेयाचे । बांधे तरी एकाचि रसाचे । परि स्वाद गोडियेचे । आन आन जैसे ॥ ज्ञाने.१०.३३ ॥ एक जाणोनियां बोलती । एक ठायेंठाय जाणविती । एक जाणों जातां हारपती । जाणते गुणेंसीं ॥ ज्ञाने.१०.३४ ॥ हे ऐसे अध्याय गीतेचे । परि अनिर्वाच्यपण नवमाचें । तो अनुवादलों हें तुमचें । सामर्थ्य प्रभू ॥ ज्ञाने.१०.३५ ॥ अहो एकाची शाटी तपिन्नली । एकी सृष्टिवरी सृष्टि केली । एकी पाषाणीं वाऊनि उतरलीं । समुद्रीं कटकें ॥ ज्ञाने.१०.३६ ॥ एकी आकाशीं सूर्यातें धरिलें । एकी चुळींचि सागरातें भरिलें । तैसें मज मुकयाकरवीं बोलविलें । अनिर्वाच्य तुम्हीं ॥ ज्ञाने.१०.३७ ॥ परि हें असो एथ ऐसें । श्रीराम रावण जुंझिंनले कैसे । श्रीराम रावण जैसे । मीनले समरीं ॥ ज्ञाने.१०.३८ ॥ तैसें नवमीं कृष्णाचें बोलणें । तें नवमींचियाचि ऐसें मी म्हणें । या निवाडा तत्त्वज्ञ जाणे । जया गीतार्थ हातीं ॥ ज्ञाने.१०.३९ ॥ एवं नवही अध्याय पहिले । मियां मतीसारिखे वाखाणिले । आतां उत्तरखंड उपाइलें । ग्रंथाचें ऐका ॥ ज्ञाने.१०.४० ॥ जेथ विभूती प्रतिविभूती । प्रस्तुत अर्जुना सांगिजती । ते विदग्धा रसवृत्ती । म्हणिपैल कथा ॥ ज्ञाने.१०.४१ ॥ देशियेचेनि नागरपणें । शांत श्रृंगारातें जिणे । तरि वोंविया होती लेणें । साहित्यासी ॥ ज्ञाने.१०.४२ ॥ मूळग्रंथींचिया संस्कृता । वरि मऱ्हाटी नीट पाहाता । अभिप्राय मानलिया चित्ता । कवण भूमी हें न चोजवे ॥ ज्ञाने.१०.४३ ॥ जैसें आंगाचेनि सुंदरपणें । लेणिया आंगचि होय लेणें । तेथ अळंकारिलें कवण कवणें । हें निर्वचेना ॥ ज्ञाने.१०.४४ ॥ तैसी देशी आणि संस्कृत वाणी । एका भावार्थाच्या सुखासनीं । शोभती आयणी । चोखट आइका ॥ ज्ञाने.१०.४५ ॥ उदयलिया भावा रूप । करितां रसवृत्तीचें लागे वडप । चातुर्य म्हणे पडप । जोडलें आम्हां ॥ ज्ञाने.१०.४६ ॥ तैसें देशियेचें लावण्य । हिरोनि रसां आणिलें तारुण्य । मग रचिलें अगण्य । गीतातत्त्व ॥ ज्ञाने.१०.४७ ॥ जो चराचरपरमगुरु । चतुरचित्तचमत्कारु । तो ऐका यादवेश्वरु । बोलता जाहाला ॥ ज्ञाने.१०.४८ ॥ ज्ञानदेव निवृत्तीचा म्हणे । ऐसें बोलिलें श्रीहरी तेणें । अर्जुना आघवियाचि मातू अंतःकरणें । धडौता आहासी ॥ ज्ञाने.१०.४९ ॥</p>
<p>श्रीभगवानुवाच - भूय एव महाबाहो श्रृणु मे परमं वचः । यत्तेऽहं प्रीयमाणाय वक्ष्यामि हितकाम्यया ॥ भ.गी.१०.१ ॥</p>
<p>[श्रीभगवानुवाच-भूय एव] आम्हीं मागील जें निरूपण केलें । तें तुझें अवधानचि पाहिलें । तंव टांचें नव्हे भलें । पुरतें आहे ॥ ज्ञाने.१०.५० ॥ घटीं थोडेंसें उदक घालिजे । तेणें न गळे तरी वरिता भरिजे । ऐसा परिसौनि पाहिलासि तंव परिसविजे । ऐसेंचि होतसे ॥ ज्ञाने.१०.५१ ॥ अवचितयावरी सर्व सांडिजे । मग चोख तरी तोचि भांडारी कीजे । तैसा किरीटी तूं आतां माझें । निजधाम की ॥ ज्ञाने.१०.५२ ॥ ऐसें अर्जुना येउतें सर्वेश्वरें । पाहोनि बोलिलें अत्यादरें । गिरी देखोनि सुभरे । मेघ जैसा ॥ ज्ञाने.१०.५३ ॥ तैसा कृपाळुवांचा रावो । [महाबाहो] म्हणे आइकें गा महाबाहो । सांगितलाचि अभिप्रावो । सांगेन पुढती ॥ ज्ञाने.१०.५४ ॥ [वक्ष्यामि हितकाम्यया] पैं प्रतिवर्षीं क्षेत्र पेरिजे । पिकाची जरी वाढी देखिजे । यालागीं नुबगिजे । वाहो करितां ॥ ज्ञाने.१०.५५ ॥ पुढतपुढती पुटें देतां । जोडे वानियेची अधिकता । म्हणोनि सोनें पांडुसुता । शोधूंचि आवडे ॥ ज्ञाने.१०.५६ ॥ तैसें एथ पार्था । तुज आभार नाहीं सर्वथा । आम्ही आपुलियाचि स्वार्था । बोलों पुढती ॥ ज्ञाने.१०.५७ ॥ [यत्तेऽहं प्रीयमाणाय] जैसें बाळका लेवविजे लेणें । तयाप्रमाणें बाळ काई जाणे । परि ते सुखाचे सोहळे भोगणें । माउलिये दिठी ॥ ज्ञाने.१०.५८ ॥ तैसें तुझें हित आघवें । जंव जंव कां तुज फावे । तंव तंव आमुचें सुख दुणावे । ऐसें आहे ॥ ज्ञाने.१०.५९ ॥ आतां अर्जुना असो हे विकडी । मज उघड तुझी आवडी । म्हणोनि तृप्तीची सवडी । बोलतां न पडे ॥ ज्ञाने.१०.६० ॥ आम्हां येतुलियाचिकारणें । तेंचि तें तुजशीं बोलणें । परि असो हें अंतःकरणें । अवधान देईं ॥ ज्ञाने.१०.६१ ॥ [श्रृणु मे परमं वचः] तरी ऐकें ऐकें गा सुवर्म । वाक्य माझें परम । जें अक्षरें लेऊनि परब्रह्म । तुज खेंवासि आलें ॥ ज्ञाने.१०.६२ ॥ परि किरीटी तूं मातें । नेणसी ना निरुतें । तरि गा जो मी एथें । तें विश्वचि हें ॥ ज्ञाने.१०.६३ ॥</p>
<p>न मे विदुः सुरगणाः प्रभवं न महर्षयः । अहमादिर्हि देवानां महर्षीणां च सर्वशः ॥ भ.गी.१०.२ ॥</p>
<p>[न मे विदुः] एथ वेद मुके जाहाले । मन पवन पांगुळले । रातिदिन मावळले । रविशशी ॥ ज्ञाने.१०.६४ ॥ [सुरगणाः] अगा उदरींचा गर्भ जैसा । न देखे आपुलिये मायेची वयसा । मी आघवेया देवां तैसा । नेणवे कांहीं ॥ ज्ञाने.१०.६५ ॥ [न महर्षयः] आणि जळचरां उदधीचें मान । मशका नोलांडवेचि गगन । तेवीं महर्षींचें ज्ञान । न देखेचि मातें ॥ ज्ञाने.१०.६६ ॥ [प्रभवं] मी कवण पां केतुला । कवणाचा कैं जाहला । या निरुती करितां बोला । कल्प गेले ॥ ज्ञाने.१०.६७ ॥ [अहमादिर्हि देवानामिति] कां जे महर्षी आणि या देवां । येरां भूतजातां सर्वां । मीचि आदि म्हणोनि पांडवा । अवघड जाणतां ॥ ज्ञाने.१०.६८ ॥ उतरलें उदक पर्वत वळवे । जरी झाड वाढत मुळीं लागे । तरी मियां जालेनि जगें । जाणिजे मातें ॥ ज्ञाने.१०.६९ ॥ कां गाभेवनें वट गिंवसवे । जरी तरंगीं सागर सांठवे । कां परमाणुमाजी सामावे । भूगोळ हा ॥ ज्ञाने.१०.७० ॥ तरी मियां जालिया जीवां । महर्षीं अथवा देवां । मातें जाणावया होआवा । अवकाश गा ॥ ज्ञाने.१०.७१ ॥ ऐसाही जरी विपायें । सांडुनि पुढील पाये । सर्वेंद्रियांसि होये । पाठिमोरा जो ॥ ज्ञाने.१०.७२ ॥ प्रवर्तलाही वेगीं बहुडे । देह सांडुनि मागिलीकडे । महाभूतांचिया चढे । माथयावरी ॥ ज्ञाने.१०.७३ ॥</p>
<p>यो मामजमनादिं च वेत्ति लोकमहेश्वरम् । असम्मूढः स मर्त्येषु सर्वपापैः प्रमुच्यते ॥ भ.गी.१०.३ ॥</p>
<p>[यो मामजं] तेथ राहोनि ठायठिके । स्वप्रकाशें चोखें । अजत्व माझें देखे । आपुलियां डोळां ॥ ज्ञाने.१०.७४ ॥ [अनादिं च वेत्ति लोकमहेश्वरम्] मी आदिसीं पर । सकळ लोकमहेœर । ऐसिया मातें जो नर । यापरी जाणे ॥ ज्ञाने.१०.७५ ॥ तो पाषाणामाजि परिस । जैसा रसाआंत सिद्धरस । तैसा मनुष्याआंत तो अंश । माझाचि जाण ॥ ज्ञाने.१०.७६ ॥ [असम्मूढः स मर्त्येषु] तें चालतें ज्ञानाचें बिंब । तयाचे अवयव ते सुखाचे कोंभ । येर माणुसपण तें भांब । लौकिक भाग ॥ ज्ञाने.१०.७७ ॥ अगा अवचितां कापुरा- । माजि सांपडला हिरा । वरी पडिलिया नीरा । नागवे कांहीं ॥ ज्ञाने.१०.७८ ॥ तैसा मनुष्यलोकाआंत । तो जरी जाहला प्राकृत । तऱ्ही प्रकृतिदोषाची मात । नेणेचि की ॥ ज्ञाने.१०.७९ ॥ तो आपभयेंचि सांडिजे पापीं । जैसा जळत चंदन सर्पीं । तेविं मातें जाणे तो संकल्पीं । वर्जूनि घापे ॥ ज्ञाने.१०.८० ॥ [सर्वपापैः प्रमुच्यते] तेंचि आमुतें कैसें जाणिजे । ऐसें कल्पी जरी चित्त तुझें । तरी मी ऐसा हे माझे । भाव ऐकें ॥ ज्ञाने.१०.८१ ॥ जे वेगळालिया भूतीं । सारिखे होऊनि प्रकृती । विखुरले आहेति त्रिजगतीं । आघविये ॥ ज्ञाने.१०.८२ ॥</p>
<p>बुद्धिर्ज्ञानमसम्मोहः क्षमा सत्यं दमः शमः । सुखं दुःखं भवोऽभावो भयं चाभयमेव च ॥ भ.गी.१०.४ ॥ अहिंसा समता तुष्टिस्तपो दानं यशोऽयशः । भवन्ति भावा भूतानां मत्त एव पृथग्विधाः ॥ भ.गी.१०.५ ॥</p>
<p>[बुद्धिः] तेथ प्रथम जाण बुद्धी । [ज्ञानं] मग ज्ञान जें निरवधी । [असम्मोहः] असंमोह सहनसिद्धी । [क्षमा सत्यं] क्षमा सत्य ॥ ज्ञाने.१०.८३ ॥ [दमः शमः] मग शम दम दोन्ही । [सुखं दुःखं] सुखदुःख वर्तत जनीं । [भवोऽभावो] अर्जुना भवाभाव मानीं । भावाचिमाजी ॥ ज्ञाने.१०.८४ ॥ [भयं चाभयमेव च] पैं भय आणि निर्भयता । [अहिंसा समता] अहिंसा आणि समता । [तुष्टिस्तपः] तुष्टि तप पांडुसुता । ओळख तूं ॥ ज्ञाने.१०.८५ ॥ [दानं यशोऽयशः] अगा दान यश अपकीर्ती । [भवन्तीति] हे जे भाव सर्वत्र दिसती । ते मजचिपासूनि होती । भूतांचिया ठायीं ॥ ज्ञाने.१०.८६ ॥ जैसीं भूतें आहाती सिनानीं । तैसेचि हेही वेगळाले मानीं । एक उपजती माझ्या ज्ञानीं । एक नेणती मातें ॥ ज्ञाने.१०.८७ ॥ प्रकाश आणि कडवसें । हें सूर्याचिस्तव जैसें । प्रकाश उदयीं दिसे । तम अस्तुसीं ॥ ज्ञाने.१०.८८ ॥ आणि माझें जाणणें नेणणें । तें तंव भूतांचिया भावाचें करणें । म्हणोनि भूतीं भावाचिया होणें । विषम पडे ॥ ज्ञाने.१०.८९ ॥ यापरी माझिया भावीं । हे जीवसृष्टि आहे आघवी । गुंतली असे जाणावी । पांडुकुमरा ॥ ज्ञाने.१०.९० ॥ आतां इये जे सृष्टीचे पालक । जयांआधीन वर्तती लोक । ते अकरा भाव आणिक । सांगेन तुज ॥ ज्ञाने.१०.९१ ॥</p>
<p>महर्षयः सप्त पूर्वे चत्वारो मनवस्तथा । मद्भावा मानसा जाता येषां लोक इमाः प्रजाः ॥ भ.गी.१०.६ ॥</p>
<p>[महर्षयः सप्त पूर्वे] तरी आघवांचि गुणीं वृद्ध । जे महर्षींमाजि प्रबुद्ध । कश्यपादि प्रसिद्ध । सप्त ऋषी गा ॥ ज्ञाने.१०.९२ ॥ [चत्वारो मनवस्तथा] आणीकही सांगिजतील । जे कां चौदा आंतुल मुदल । स्वयंभू मुख्य वडिल । चारी मनु ॥ ज्ञाने.१०.९३ ॥ ऐसे हे अकरा । [मद्भावा मनसा जाताः] माझ्या मनीं जाहाले धनुर्धरा । सृष्टीचिया व्यापारा- । लागोनियां ॥ ज्ञाने.१०.९४ ॥ जैं लोकांची व्यवस्था न पडे । जैं या त्रिभुवनाचें कांहीं न मांडे । महाभूतांचें दळवाडें । अचुंबित असे ॥ ज्ञाने.१०.९५ ॥ तैंचि हे जाहले । [येषां लोक इमाः प्रजाः] मग इंहीं लोक केले । तेथ अध्यक्ष रचूनि ठेविले । इंहीं जन ॥ ज्ञाने.१०.९६ ॥ म्हणोनि अकराही हे राजा । मग येर जग यांचिया प्रजा । एवं विश्वविस्तार हा माझा । ऐसेंचि जाण ॥ ज्ञाने.१०.९७ ॥ [अयंभावः] पाहें पां आरंभीं बीज एकलें । मग तेंचि विरूढलिया बूड जाहालें । बुडीं कोंभ निघाले । खांदियांचे ॥ ज्ञाने.१०.९८ ॥ खांदियांपासूनि अनेका । फुटिलिया नाना शाखा । शाखांस्तव देखा । पल्लव पानें ॥ ज्ञाने.१०.९९ ॥ पल्लवीं फूल फळ । एवं वृक्षत्व जाहालें सकळ । तें निर्धारितां केवळ । बीजचि आघवें ॥ ज्ञाने.१०.१०० ॥ तैसें मी एकचि पहिलें । मग मी तेंचि मनातें व्यालें । तेथ सप्तऋषी आणि जाहाले । चारी मनु ॥ ज्ञाने.१०.१०१ ॥ इंहीं लोकपाळ केले । लोकपाळीं विविध लोक स्रजिले । लोकांपासूनि निपजलें । प्रजाजात ॥ ज्ञाने.१०.१०२ ॥ ऐसेनि हें विश्व येथें । मीचि विस्तारिलोंसें निरुतें । परी भावाचेनि हातें । माने जया ॥ ज्ञाने.१०.१०३ ॥</p>
<p>एतां विभूतिं योगं च मम यो वेत्ति तत्त्वतः । सोऽविकम्पेन योगेन युज्यते नात्र संशयः ॥ भ.गी.१०.७ ॥</p>
<p>[एतां विभूतिं] यालागीं सुभद्रापती । हे भाव इया माझिया विभूती । आणि यांचिया व्याप्ती । व्यापिलें जग ॥ ज्ञाने.१०.१०४ ॥ [योगं च] म्हणोनि गा यापरी । ब्रह्मादिपिपीलिकावेरी । मीवांचूनि दुसरी । गोष्टीच नाहीं ॥ ज्ञाने.१०.१०५ ॥ [मम यो वेत्ति तत्त्वतः] ऐसें जाणे जो साचें । तया चेयिरें जाहालें ज्ञानाचें । म्हणोनि उत्तमाधमभेदाचें । स्वप्न न देखे ॥ ज्ञाने.१०.१०६ ॥ मी माझिया विभूती । विभूतीं अधिष्ठिलिया व्यक्ती । हें आघवें योगप्रतीती । एकचि मानी ॥ ज्ञाने.१०.१०७ ॥ [सोऽविकम्पेन योगेन] म्हणोनि निःशंकें येणें महायोगें । [युज्यते नात्र संशयः] मज मीनले मनाचेनि आंगें । एथ संशय करणें नलगे । तो त्रिशुद्धी जाहला ॥ ज्ञाने.१०.१०८ ॥ कां जे ऐसें किरीटी । मातें भजे जो अभेदा दिठी । तयाचिये भजनाचे नाटीं । मीचि लाभें ॥ ज्ञाने.१०.१०९ ॥ म्हणऊनि अभेदें जो भक्तियोग । तेथ शंका नाहीं न ये खंग । करितां ठेला तरी चांग । तें सांगीतलें षष्ठीं ॥ ज्ञाने.१०.११० ॥ तोचि अभेद कैसा । हें जाणावया मानसा । साद जाली तरी परियेसा । बोलिजेल ॥ ज्ञाने.१०.१११ ॥</p>
<p>अहं सर्वस्य प्रभवो मत्तः सर्वं प्रवर्तते । इति मत्वा भजन्ते मां बुधा भावसमन्विताः ॥ भ.गी.१०.८ ॥</p>
<p>[अहं सर्वस्य प्रभवः] तरी मीचि एक सर्वां । या जगा जन्म पांडवा । आणि [मत्तः सर्वं प्रवर्तते] मजचिपासूनि आघवा । निर्वाह यांचा ॥ ज्ञाने.१०.११२ ॥ कल्लोळमाळा अनेगा । जन्म जळींचि पैं गा । आणि तयां जळचि आश्रय तरंगा । जीवनही जळ ॥ ज्ञाने.१०.११३ ॥ ऐसें आघवांचि ठायीं । तयां जळचि जेवीं पाहीं । तैसा मीवांचूनि नाहीं । विश्वीं इये ॥ ज्ञाने.१०.११४ ॥ [इति मत्वा भजन्ते मां] ऐसिया व्यापका मातें । मानूनि जे भजती भलतेथें । परि साचोकारें उदितें । प्रेमभावें ॥ ज्ञाने.१०.११५ ॥ देश काळ वर्तमान । आघवें मजसीं करूनि अभिन्न । जैसा वायू होऊनि गगन । गगनींचि विचरे ॥ ज्ञाने.१०.११६ ॥ [बुधा भावसमन्विताः] ऐसेनि जे निजज्ञानी । खेळत सुखें त्रिभुवनीं । जगद्रूपा मनीं । सांठवूनि मातें ॥ ज्ञाने.१०.११७ ॥ जें जें भेटे भूत । तें तें मानिजे भगवंत । हा भक्तियोग निश्चित । जाण माझा ॥ ज्ञाने.१०.११८ ॥</p>
<p>मच्चित्ता मद्गतप्राणा बोधयन्तः परस्परम् । कथयन्तश्च मां नित्यं तुष्यन्ति च रमन्ति च ॥ भ.गी.१०.९ ॥</p>
<p>[मच्चित्ता मद्गतप्राणाः] चित्तें मीचि जाहाले । मियेंचि प्राणें धाले । मग जीवों मरों विसरले । बोधाचिया भुली ॥ ज्ञाने.१०.११९ ॥ [बोधयन्तः परस्परं] मग तया बोधाचेनि माजें । नाचती संवादसुखाचीं भोजें । आतां एकमेकां घेपे दीजे । बोधचि वरी ॥ ज्ञाने.१०.१२० ॥ जैसीं जवळिकेचीं सरोवरें । उचंबळलिया कालवती परस्परें । मग तरंगांसी धवळारें । तरंगचि होती ॥ ज्ञाने.१०.१२१ ॥ तैसी येरयेरांचिये मिळणीं । पडत आनंदकल्लोळांची वेणी । तेथें बोधबोधांचीं लेणीं । बोधेंचि मिरवी ॥ ज्ञाने.१०.१२२ ॥ जैसें सूर्यें सूर्यातें वोंवाळिलें । की चंद्रें चंद्रम्या क्षेम दिधलें । ना तरी सरिसेनि पाडें मिनले । दोनी वोघ ॥ ज्ञाने.१०.१२३ ॥ तैसें प्रयाग होत सामरस्याचें । वरी वोसाण तरत सात्त्विकाचें । ते संवादचतुष्पथींचे । गणेश जाहाले ॥ ज्ञाने.१०.१२४ ॥ [कथयन्तश्च मां नित्यं] तेव्हां तया महासुखाचेनि भरें । धांवोनि देहाचिये गांवाबाहेरें । मियां धाले तेणें उद्गारें । लागती गाजों ॥ ज्ञाने.१०.१२५ ॥ पैं गुरुशिष्यांचिया एकांतीं । जे अक्षरा एकाची वदंती । ते मेघाचियापरी त्रिजगतीं । गर्जती सैंघ ॥ ज्ञाने.१०.१२६ ॥ जैसी कमळकळिका जालेपणें । हृदयींचिया मकरंदातें राखों नेणे । दे राया रंका पारणें । आमोदाचें ॥ ज्ञाने.१०.१२७ ॥ [तुष्यन्ति च] तैसेंचि मातें विश्वीं कथित । कथितेनि तोषें कथूं विसरत । [रमन्ति च] मग तया विसरामाजि विरत । आंगें जीवें ॥ ज्ञाने.१०.१२८ ॥ [‘दुरवगमात्मतत्त्व’ इति भक्तिं गुरुकरोति वेदस्तुतौ] ऐसें प्रेमाचेनि बहुवसपणें । नाहीं राती दिवो जाणणें । केलें माझें सुख अव्यंगवाणें । आपणपेयां जिहीं ॥ ज्ञाने.१०.१२९ ॥</p>
<p>तेषां सततयुक्तानां भजतां प्रीतिपूर्वकम् । ददामि बुद्धियोगं तं येन मामुपयान्ति ते ॥ भ.गी.१०.१० ॥</p>
<p>[तेषां] तयां मग जें आम्हीं कांहीं । द्यावें अर्जुना पाहीं । ते ठायींचीच तिहीं । घेतली सेल ॥ ज्ञाने.१०.१३० ॥ [सततयुक्तानां] कां जे ते जिया वाटा । निगाले गा सुभटा । ते सोय पाहोनि अव्हांटा । स्वर्गापवर्ग ॥ ज्ञाने.१०.१३१ ॥ [भजतां] म्हणोनि तिहीं जें प्रेम धरिलें । तेंचि आमुचें देणें उपायिलें । परी आम्हीं देयावें तेंही केलें । तिहीं म्हणियें ॥ ज्ञाने.१०.१३२ ॥ [प्रीतिपूर्वकं] आतां यावरी येतुलें घडे । जे तेंचि सुख आगळें वाढे । आणि काळाची दृष्टी न पडे । हें आम्हां करणें ॥ ज्ञाने.१०.१३३ ॥ लळेयाचिया बाळका किरीटी । गवसणी करूनि स्नेहाचिया दिठी । जैसी खेळतां पाठींपाठीं । माउली धांवे ॥ ज्ञाने.१०.१३४ ॥ तें जो जो खेळ दावी । तो तो पुढें सोनयाचा करूनि ठेवी । तैसी उपास्तीची पदवी । पोषित मी जायें ॥ ज्ञाने.१०.१३५ ॥ [येन मामुपयान्ति ते] जिये पदवीचेनि पोषकें । ते मातें पावती यथासुखें । हे पाळती मज विशेखें । आवडे करूं ॥ ज्ञाने.१०.१३६ ॥ पैं गा भक्तांसि माझें कोड । मज तयांचे अनन्यगतीची चाड । कां जे प्रेमळांचें सांकड । आमुचिया घरीं ॥ ज्ञाने.१०.१३७ ॥ [ददामि बुद्धियोगं तं] पाहें पां स्वर्ग मोक्ष उपायिले । दोन्ही मार्ग तयांचिये वाहणी केले । आम्हीं आंगही शेखीं वेंचिलें । लक्ष्मियेसीं ॥ ज्ञाने.१०.१३८ ॥ परी आपणपेंवीण जें एक । तें तैसेंचि सुख साजुक । सप्रेमालागीं देख । ठेविलें जतन ॥ ज्ञाने.१०.१३९ ॥ हा ठायवरी किरीटी । आम्ही प्रेमळ घेवों आपणयासाठीं । या बोलीं बोलाविया गोष्टी । तैसिया नव्हती गा ॥ ज्ञाने.१०.१४० ॥</p>
<p>तेषामेवानुकम्पार्थमहमज्ञानजं तमः । नाशयाम्यात्मभावस्थो ज्ञानदीपेन भास्वता ॥ भ.गी.१०.११ ॥</p>
<p>[तेषामेव] म्हणोनि मज आत्मयाचा भाव । जिहीं जियावया केला ठाव । [आत्मभावस्थः] एक मीवांचूनि वाव । येर मानिलें ॥ ज्ञाने.१०.१४१ ॥ [अनुकम्पार्थं] तयां तत्त्वज्ञान चोखटा । दिवी पोतासाचि सुभटा । [ज्ञानदीपेन भास्वता] मग मीचि होऊनि दिवटा । पुढां पुढां चालें ॥ ज्ञाने.१०.१४२ ॥ [अज्ञानजं तमः] अज्ञानाचिये राती- । माजि तमाची मिळणी दाटती । [अहं नाशयामि] ते नाशूनि घालीं परौती । तयां करीं नित्योदय ॥ ज्ञाने.१०.१४३ ॥ ऐसें प्रेमळांचेनि प्रियोत्तमें । बोलिलें जेथ पुरुषोत्तमें । तेथ अर्जुन मनोधर्में । निवालों म्हणतसे ॥ ज्ञाने.१०.१४४ ॥ हां हो जी अवधारा । भला केर फेडिला संसारा । जाहलों जननीजठरजोहरा- । वेगळा प्रभू ॥ ज्ञाने.१०.१४५ ॥ जी जन्मलेपण आपुलें । हें आजि मियां डोळां देखिलें । जीवित हाता चढलें । आवडे तैसें ॥ ज्ञाने.१०.१४६ ॥ आजि आयुष्या उजवण जाहली । माझिया दैवा दशा उदयली । जे वाक्यकृपा लाधली । दैविकेंनि मुखें ॥ ज्ञाने.१०.१४७ ॥ आतां येणें वचनतेजाकारें । फिटलें आंतील बाहेरील आंधारें । म्हणोनि देखतसें साचोकारें । स्वरूप तुझें ॥ ज्ञाने.१०.१४८ ॥</p>
<p>अर्जुन उवाच - परं ब्रह्म परं धाम पवित्रं परमं भवान् । पुरुषं शाश्वतं दिव्यमादिदेवमजं विभुम् ॥ भ.गी.१०.१२ ॥</p>
<p>[अर्जुन उवाच-परं ब्रह्मेति] तरी होसी गा तूं परब्रह्म । जें या महाभूतां विसवतें धाम । पवित्र तूं परम । जगन्नाथा ॥ ज्ञाने.१०.१४९ ॥ तूं परमदैवत तिहीं देवां । [पुरुषमिति] तूं पुरुष जी पंचविसावा । दिव्य तूं प्रकृतिभावा- । पैलीकडील ॥ ज्ञाने.१०.१५० ॥ अनादिसिद्ध तूं स्वामी । जो नाकळिजसी जन्मधर्मीं । तो तूं हें आम्हीं । जाणितलें आतां ॥ ज्ञाने.१०.१५१ ॥ तूं या कालयंत्रासि सूत्री । तूं जीवकळेची अधिष्ठात्री । तूं ब्रह्मकटाहधात्री । हें कळलें फुडें ॥ ज्ञाने.१०.१५२ ॥</p>
<p>आहुस्त्वामृषयः सर्वे देवर्षिर्नारदस्तथा । असितो देवलो व्यासः स्वयं चैव ब्रवीषि मे ॥ भ.गी.१०.१३ ॥</p>
<p>[आहुस्त्वामृषयः सर्वे] पैं आणीकही एके परी । इये प्रतीतीची येतसे थोरी । जे मागें ऐसेंचि ऋषीश्वरीं । सांगीतलें तूतें ॥ ज्ञाने.१०.१५३ ॥ [स्वयं चैव ब्रवीषि मे] परी तया सांगितलियाचें साचपण । हें आतां माझें देखतसे अंतःकरण । जे कृपा केली आपण । म्हणोनि देवा ॥ ज्ञाने.१०.१५४ ॥ [देवर्षिर्नारदस्तथा] येऱ्हवीं नारद अखंड जवळां ये । तोही ऐसेंचि वचनीं गाये । परी अर्थ न बुजोनि ठायें । गीतसुखचि ऐकों ॥ ज्ञाने.१०.१५५ ॥ जी आंधळेयाच्या गांवीं । आपणपें प्रगटिलें रवी । तरी तिहीं वोतपलीचि घ्यावी । वांचूनि प्रकाश कैंचा ॥ ज्ञाने.१०.१५६ ॥ परी देवर्षी अध्यात्म गातां । आहाच रागांगेंसीं जे मधुरता । तेचि फावे येर चित्ता । नलगेचि कांहीं ॥ ज्ञाने.१०.१५७ ॥ [असितो देवलो व्यासः] पैं असिता-देवलाचेनि मुखें । मी एवंविधा तूतें आइकें । परी तैं बुद्धी विषयविखें । घारिली होती ॥ ज्ञाने.१०.१५८ ॥ विषयविषाचा पडिपाडू । गोड परमार्थ लागे कडू । कडू विषय तो गोडू । जीवासी जाहाला ॥ ज्ञाने.१०.१५९ ॥ आणि हें आणिकांचें काय सांगावें । राउळा आपणचि येऊनि व्यासदेवें । तुझें स्वरूप आघवें । सर्वदा सांगिजे ॥ ज्ञाने.१०.१६० ॥ परी तो आंधारीं चिंतामणी देखिला । जेवीं नव्हे या बुद्धी उपेक्षिला । पाठीं दिनोदयीं वोळखिला । होय म्हणोनि ॥ ज्ञाने.१०.१६१ ॥ तैसीं व्यासादिकांचीं बोलणीं । तिया मजपाशीं चिद्रत्नांचिया खाणी । परी उपेक्षिल्या जात होतिया तरणी । तुजवीण कृष्णा ॥ ज्ञाने.१०.१६२ ॥</p>
<p>सर्वमेतदृतं मन्ये यन्मां वदसि केशव । न हि ते भगवन्व्यक्तिं विदुर्देवा न दानवाः ॥ भ.गी.१०.१४ ॥</p>
<p>[सर्वमेतदृतं मन्ये] ते आतां वाक्यसूर्यकर तुझे फांकले । आणि ऋषींनीं मार्ग होते जे कथिले । तयां आघवयांचेंचि फिटलें । अनोळखपण ॥ ज्ञाने.१०.१६३ ॥ जी ज्ञानाचें बीज तंव तयांचे बोल । माजि हृदयभूमिके पडिले सखोल । वरी इये कृपेची जाहाली वोल । म्हणोनि संवादफळ ॥ ज्ञाने.१०.१६४ ॥ अहो नारदादिकां संतां । त्यांचिया उक्तिरूप सरितां । मी महोदधी जाहालों अनंता । संवादसुखाचा ॥ ज्ञाने.१०.१६५ ॥ प्रभु आघवेनि येणें जन्में । जियें पुण्यें केलीं मियां उत्तमें । तयांचीं न टकतीचि अंगीं कामें । सद्गुरु तुवां ॥ ज्ञाने.१०.१६६ ॥ [यन्मां वदसि केशव] येऱ्हवीं वडिलवडिलांचेनि मुखें । मी सदा तुतें कानीं आइकें । परी कृपा न कीजेचि तुवां एकें । तंव नेणवेचि कांहीं ॥ ज्ञाने.१०.१६७ ॥ म्हणोनि भाग्य जैं सानुकूळ । जालिया केले उद्यम सदा सफळ । तैसें श्रुताधीत सकळ । गुरुकृपा साच ॥ ज्ञाने.१०.१६८ ॥ जी बनकर झाडें शिंपी जीवें साटी । पाडूनि जन्में काढी आटी । परी फळेंसी तैंचि भेटी । जैं वसंत पावे ॥ ज्ञाने.१०.१६९ ॥ अहो विषमा जैं वोहट पडे । तैं मधुर तें मधुर आवडे । पैं रसायन तैं गोडें । जैं आरोग्य देहीं ॥ ज्ञाने.१०.१७० ॥ कां इंद्रियें वाचा प्राण । यां जालियांचें तैंचि सार्थकपण । जैं चैतन्य येऊनि आपण । संचरे माजी ॥ ज्ञाने.१०.१७१ ॥ तैसें शब्दजात आलोडिलें । अथवा योगादिक जें अभ्यासिलें । तें तैंचि म्हणों ये आपुलें । जैं सानुकूळ श्रीगुरु ॥ ज्ञाने.१०.१७२ ॥ ऐसिये जालिये प्रतीतीचेनि माजें । अर्जुन निश्चयाचीं नाचतसे भोजें । तेवींचि म्हणे देवा तुझें । वाक्य मज मानलें ॥ ज्ञाने.१०.१७३ ॥ [न हि ते भगवन्निति] तरी साचचि हें कैवल्यपती । मज त्रिशुद्धी आली प्रतीती । जे तूं देवां दानवांचिये मती- । जोगा नव्हसी ॥ ज्ञाने.१०.१७४ ॥ तुझें वाक्य व्यक्ती न येतां देवा । जो आपुलिया जाणे जाणिवा । तो कंहींचि नोहे हें मद्भावा । भरंवसेनि आलें ॥ ज्ञाने.१०.१७५ ॥</p>
<p>स्वयमेवात्मनात्मानं वेत्थ त्वं पुरुषोत्तम । भूतभावन भूतेश देवदेव जगत्पते ॥ भ.गी.१०.१५ ॥</p>
<p>[स्वयमेवात्मनात्मानमिति] एथ आपुलें वाडपण जैसें । आपणचि जाणिजे आकाशें । कां मी येतुली घनवट ऐसें । पृथ्वीचि जाणे ॥ ज्ञाने.१०.१७६ ॥ तैसा आपुलिये सर्वशक्ती । तुज तूंचि जाणसी लक्ष्मीपती । येर वेदादिक मती । मिरवती वायां ॥ ज्ञाने.१०.१७७ ॥ हां गा मनातें मागां सांडावें । पवनातें वांवीं मवावें । आदिशून्य उतरोनि जावें । केउतें बाहीं ॥ ज्ञाने.१०.१७८ ॥ तैसें हें तुझें जाणणें आहे । म्हणोनि कोणाही ठाउकें नोहे । आतां तुझें ज्ञान होये । तुजचिजोगें ॥ ज्ञाने.१०.१७९ ॥ जी आपणयातें तूंचि जाणसी । आणिकांतें सांगावयाही समर्थ होसी । तरी आतां एक वेळ घाम पुसीं । आर्तीचिये निडळींचा ॥ ज्ञाने.१०.१८० ॥ [भूतभावनेति] हें आइकिलें की भूतभावना । भवगजपंचानना । सकळदेवदेवतार्चना । जगन्नायका ॥ ज्ञाने.१०.१८१ ॥ जरी थोरी तुझी पाहत आहों । तरी पासीं उभे ठाकावयाही योग्य नोहों । या शोच्यता जरी विनवूं बिहों । तरी आन उपाय नाहीं ॥ ज्ञाने.१०.१८२ ॥ भरले समुद्र सरिता चहूंकडे । तरी ते बापियासि कोरडे । कां जैं मेघौनि थेंबुटा पडे । तैं पाणी की तया ॥ ज्ञाने.१०.१८३ ॥ तैसे श्रीगुरु सर्वत्र आथी । परी कृष्णा आम्हां तूंचि गती । हें असो मजप्रती । विभूति सांगें ॥ ज्ञाने.१०.१८४ ॥</p>
<p>वक्तुमर्हस्यशेषेण दिव्या ह्यात्मविभूतयः । याभिर्विभूतिभिर्लोकानिमांस्त्वं व्याप्य तिष्ठसि ॥ भ.गी.१०.१६ ॥</p>
<p>[वक्तुमर्हसीति] जी तुझिया विभूती आघविया । परी व्यापिती शक्ति दिव्या जिया । तिया आपुलिया दावाविया । आपण मज ॥ ज्ञाने.१०.१८५ ॥ [याभिर्विभूतिभिरिति] जिहीं विभूतीं ययां समस्तां । लोकांतें व्यापूनि आहासी अनंता । तिया प्रधाना नामांकिता । प्रगटा करीं ॥ ज्ञाने.१०.१८६ ॥</p>
<p>कथं विद्यामहं योगिंस्त्वां सदा परिचिन्तयन् । केषु केषु च भावेषु चिन्त्योऽसि भगवन्मया ॥ भ.गी.१०.१७ ॥</p>
<p>[कथमिति] जी कैसें मियां तुतें जाणावें । काय जाणोनि सदा चिंतावें । जरी तूंचि म्हणों आघवें । तरी चिंतनचि न घडे ॥ ज्ञाने.१०.१८७ ॥ म्हणोनि मागां भाव जैसे । आपुले सांगीतले तुवां उद्देशें । आतां विस्तारोनि तैसें । एक वेळ बोलें ॥ ज्ञाने.१०.१८८ ॥ [केषु केष्विति] जया जया भावाचिया ठायीं । तूंतें चिंतितां मज सायास नाहीं । तो विवळ करूनि देईं । योग आपुला ॥ ज्ञाने.१०.१८९ ॥</p>
<p>विस्तरेणात्मनो योगं विभूतिं च जनार्दन । भूयः कथय तृप्तिर्हि श्रृण्वतो नास्ति मेऽमृतम् ॥ भ.गी.१०.१८ ॥</p>
<p>आणि पुसलिया जिया विभूती । [विस्तरेणात्मनो योगं विभूतिं चेति] त्याही बोलाविया भूतपती । एथ म्हणसी जरी पुढती । काय सांगों ॥ ज्ञाने.१०.१९० ॥ तरी हा भाव मना । झणें जाय हो जनार्दना । पैं प्राकृताही अमृतपाना । ना न म्हणवे जेवीं ॥ ज्ञाने.१०.१९१ ॥ जें काळकूटाचें सहोदर । हें मृत्युभेणें प्याले अमर । तरी दिहाचे पुरंदर । चौदा जाती ॥ ज्ञाने.१०.१९२ ॥ ऐसा कवण एक क्षीराब्धीचा रस । जया वायांचि अमृतपणाचा आभास । तयाचाही मिष्टांश । जे पुरे म्हणों नेदी ॥ ज्ञाने.१०.१९३ ॥ तया पाबळयाहि येतुलेवरी । गोडियेची आथि थोरी । [अमृतं] मग हें तंव अवधारीं । परमामृत साचें ॥ ज्ञाने.१०.१९४ ॥ जें मंदराचळ न ढाळितां । क्षीरसागर न डहुळतां । अनादि स्वभावता । आइतें आहे ॥ ज्ञाने.१०.१९५ ॥ जें स्रवे ना द्रवे नव्हे बद्ध । जेथ नेणिजती रस गंध । जें भलतयाही सिद्ध । आठवलेंचि फावे ॥ ज्ञाने.१०.१९६ ॥ [श्रृण्वतः] जयाची गोठीचि ऐकतखेंवो । आघवा संसार होय वावो । बळिया नित्यता लागे येवों । आपणपेयां ॥ ज्ञाने.१०.१९७ ॥ जन्ममृत्यूंची भाख । हारपोनि जाय निःशेख । आंत बाहेरी महासुख । वाढोंचि लागे ॥ ज्ञाने.१०.१९८ ॥ [तृप्तिः] मग दैवगत्या जरी सेविजे । तरी तें आपणचि होऊनि ठाकिजे । [मे] तें तुज देतां चित्त माझें । [नास्ति] पुरे म्हणों न शके ॥ ज्ञाने.१०.१९९ ॥ तंव तुझें नामचि आम्हां आवडे । वरी भेटी होय आणि जवळिक जोडे । पाठीं गोठी सांगसी सुरवाडें । आनंदाचेनि ॥ ज्ञाने.१०.२०० ॥ आतां हें सुख कायिसयासारिखें । कांहीं निर्वचेना मज परितोखें । [भूयः कथय] तरी येतुलें जाणें जे येणें मुखें । पुनरुक्तही हो ॥ ज्ञाने.१०.२०१ ॥ हां गा सूर्य काय शिळा । अग्नि म्हणों येत आहे वोंविळा । कां नित्य वाहतया गंगाजळा । पारसेपण असे ॥ ज्ञाने.१०.२०२ ॥ जी तुम्ही स्वमुखें जें बोलिलें । हें आम्ही नादासि रूप देखिलें । आजि चंदनतरूचीं फुलें । तुरंबीत आहों मा ॥ ज्ञाने.१०.२०३ ॥ तया पार्थाचिया बोला । सर्वांगें श्रीकृष्ण डोलला । म्हणे भक्तिज्ञानासि जाहला । आगर हा ॥ ज्ञाने.१०.२०४ ॥ ऐसा पतिकराचिया तोषाआंत । प्रेमाचा ओघ उचंबळत । सायासें सांवरूनि अनंत । काय बोले ॥ ज्ञाने.१०.२०५ ॥</p>
<p>श्रीभगवानुवाच - हन्त ते कथयिष्यामि दिव्या ह्यात्मविभूतयः । प्राधान्यतः कुरुश्रेष्ठ नास्त्यन्तो विस्तरस्य मे ॥ भ.गी.१०.१९ ॥</p>
<p>[श्रीभगवानुवाच-हन्त] मी पितामहाचा पिता । हें आठवितांही नाठवे चित्ता । की म्हणतसे बा पांडुसुता । भलें केलें ॥ ज्ञाने.१०.२०६ ॥ अर्जुनातें बा म्हणे एथ कांहीं । आम्हां विस्मो करावया कारण नाहीं । आंगें तो लेंकरूं काई । नव्हेचि नंदाचें ॥ ज्ञाने.१०.२०७ ॥ परी प्रस्तुत ऐसें असो । हें करवी आवडीचा अतिसो । [ते कथयिष्यामि] मग म्हणे आइकें सांगतसों । धनुर्धरा ॥ ज्ञाने.१०.२०८ ॥ तरी तुवां पुसलिया विभूती । [नास्त्यन्तो विस्तरस्य मे] तयाचें अपारपण सुभद्रापती । जे माझियाचि परी माझिये मती । आकळती ना ॥ ज्ञाने.१०.२०९ ॥ आंगींचिया रोमा किती । जयाचिया तयासि न गणवती । [दिव्या ह्यात्मविभूतयः] तैसिया माझिया विभूती । असंख्य मज ॥ ज्ञाने.१०.२१० ॥ येरवीं तरी मी कैसा केवढा । म्हणोनि आपणपयांही नव्हेचि फुडा । [प्राधान्यतः कुरुश्रेष्ठ] यालागीं प्रधाना जिया नामीं रूढा । तिया विभूती आइकें ॥ ज्ञाने.१०.२११ ॥ जिया जाणितलियासाठीं । आघविया जाणवतील किरीटी । जैसें बीज आलिया मुठी । तरूचि आला होय ॥ ज्ञाने.१०.२१२ ॥ कां उद्यान हाता चढिन्नलें । तरी आपैसीं सांपडलीं फळें फुलें । तेवीं देखिलिया जिया देखवलें । विश्व सकळ ॥ ज्ञाने.१०.२१३ ॥ येऱ्हवीं साचचि गा धनुर्धरा । नाहीं शेवट माझिया विस्तारा । पैं गगनाऐशिया अपारा । मजमाजि असणें ॥ ज्ञाने.१०.२१४ ॥</p>
<p>अहमात्मा गुडाकेश सर्वभूताशयस्थितः । अहमादिश्च मध्यं च भूतानामन्त एव च ॥ भ.गी.१०.२० ॥</p>
<p>[अहमात्मेति] आइकें कुटिलालकमस्तका । धनुर्वेदत्र्यंबका । मी आत्मा असें एकैका । भूतमात्राच्या ठायीं ॥ ज्ञाने.१०.२१५ ॥ आंतुलीकडे मीचि यांचे अतःकरणीं । भूतांबाहेरी माझीचि गंवसणी । [अहमादिश्चेति] आदि मी निर्वाणीं । मध्यही मीचि ॥ ज्ञाने.१०.२१६ ॥ जैसें मेघां या तळीं वरी । एक आकाशचि आंत बाहेरी । आणि आकाशींचि जाले अवधारीं । असणेंही आकाशीं ॥ ज्ञाने.१०.२१७ ॥ पाठीं लया जे वेळीं जाती । ते वेळीं आकाशचि होऊनि ठाती । तेवीं आदि स्थिती अंतगती । भूतांसि मी ॥ ज्ञाने.१०.२१८ ॥ ऐसें बहुवस आणि व्यापकपण । माझें विभूतियोगें जाण । तरी जीवचि करूनि श्रवण । आइकोनि आइक ॥ ज्ञाने.१०.२१९ ॥ याहीवरी त्या विभूती । सांगणें ठेलें सुभद्रापती । सांगेन म्हणितलें तुजप्रती । त्या प्रधाना आइकें ॥ ज्ञाने.१०.२२० ॥</p>
<p>आदित्यानामहं विष्णुर्ज्योतिषां रविरंशुमान् । मरीचिर्मरुतामस्मि नक्षत्राणामहं शशी ॥ भ.गी.१०.२१ ॥</p>
<p>हें बोलोनि तो कृपावंत । म्हणे [आदित्यानामहं विष्णुः] विष्णु मी आदित्यांत । [ज्योतिषां रविरंशुमान्] रवी मी रश्मिवंत । सुप्रभांमाजी ॥ ज्ञाने.१०.२२१ ॥ [मरीचिर्मरुतामस्मि] मरुद्गणांच्या वर्गीं । मरीचि म्हणे मी शार्ङ्गी । [नक्षत्राणामहं शशी] चंद्र मी गगनरंगी । तारांमाजी ॥ ज्ञाने.१०.२२२ ॥</p>
<p>वेदानां सामवेदोऽस्मि देवानामस्मि वासवः । इन्द्रियाणां मनश्चास्मि भूतानामस्मि चेतना ॥ भ.गी.१०.२२ ॥</p>
<p>[वेदानामिति] वेदांआंत सामवेदु । तो मी म्हणे गोविंदु । देवांमाजि मरुद्बंधु । महेंद्र तो मी ॥ ज्ञाने.१०.२२३ ॥ [इन्द्रियाणामिति] इंद्रियांमाजि अकरावें । मन तें मी हें जाणावें । भूतांमाजि स्वभावें । चेतना ते मी ॥ ज्ञाने.१०.२२४ ॥</p>
<p>रुद्राणां शङ्करश्चास्मि वित्तेशो यक्षरक्षसाम् । वसूनां पावकश्चास्मि मेरुः शिखरिणामहम् ॥ भ.गी.१०.२३ ॥</p>
<p>[रुद्राणामिति] अशेषांही रुद्रांमाझारीं । शंकर जो मदनारी । तो मी येथ न धरीं । भ्रांति कांहीं ॥ ज्ञाने.१०.२२५ ॥ यक्षरक्षोगणांआंत । शंभूचा सखा जो धनवंत । तो कुबेर मी हें अनंत । म्हणता जाहला ॥ ज्ञाने.१०.२२६ ॥ [वसूनामिति] मग आठांही वसूंमाझारीं । पावक तो मी अवधारीं । शिखराथिलियां सर्वोपरी । मेरु तो मी ॥ ज्ञाने.१०.२२७ ॥</p>
<p>पुरोधसां च मुख्यं मां विद्धि पार्थ बृहस्पतिम् । सेनानीनामहं स्कन्दः सरसामस्मि सागरः ॥ भ.गी.१०.२४ ॥ महर्षीणां भृगुरहं गिरामस्म्येकमक्षरम् । यज्ञानां जपयज्ञोऽस्मि स्थावराणां हिमालयः ॥ भ.गी.१०.२५ ॥</p>
<p>[पुरोधसामिति] जो स्वर्गसिंहासना सावावो । सर्वज्ञते आदिचा ठावो । तो पुरोहितांमाजि रावो । बृहस्पती मी ॥ ज्ञाने.१०.२२८ ॥ [सेनानीनामिति] त्रिभुवनींचिया सेनापतीं- । आंत स्कंद तो मी महामती । जो हरवीर्यें अग्निसंगतीं । कृत्तिकांत जाहला ॥ ज्ञाने.१०.२२९ ॥ सकळिकां सरोवरांसी । माजि समुद्र तो मी जळराशी । [महर्षीणामिति] महर्षींआंत तपोराशी । भृगु तो मी ॥ ज्ञाने.१०.२३० ॥ अशेषांही वाचां- । माजी नटनाच सत्याचा । तें अक्षर एक मी वैकुंठींचा । वेल्हाळ म्हणे ॥ ज्ञाने.१०.२३१ ॥ [यज्ञानामिति] समस्तांही यज्ञांच्यापैकी । जपयज्ञ तो मी ये लोकी । जो कर्मत्यागें प्रणवादिकी । निपजविजे ॥ ज्ञाने.१०.२३२ ॥ नामजपयज्ञ तो परम । बाधूं न शके स्नानादि कर्म । नामें पावन धर्माधर्म । नाम परब्रह्म वेदार्थीं ॥ ज्ञाने.१०.२३३ ॥ स्थावरां गिरींआंत । पुण्यपुंज जो हिमवंत । तो मी म्हणे कांत । लक्ष्मियेचा ॥ ज्ञाने.१०.२३४ ॥</p>
<p>अश्वत्थः सर्ववृक्षाणां देवर्षीणां च नारदः । गन्धर्वाणां चित्ररथः सिद्धानां कपिलो मुनिः ॥ भ.गी.१०.२६ ॥ उच्चैःश्रवसमश्वानां विद्धि माममृतोद्भवम् । ऐरावतं गजेन्द्राणां नराणां च नराधिपम् ॥ भ.गी.१०.२७ ॥</p>
<p>[अश्वत्थ इति] कल्पद्रुम हन पारिजात । गुणें चंदनही वाड विख्यात । तरी ययां वृक्षजातां आंत । अश्वत्थ तो मी ॥ ज्ञाने.१०.२३५ ॥ देवऋषींआंत पांडवा । नारद तो मी जाणावा । [गन्धर्वाणामिति] चित्ररथ मी गंधर्वां । सकळिकांमाजी ॥ ज्ञाने.१०.२३६ ॥ ययां अशेषांही सिद्धां- । माजि कपिलाचार्य मी प्रबुद्धा । [उच्चैःश्रवसमिति] तुरंगजातां प्रसिद्धां- । आंत उच्चैःश्रवा मी ॥ ज्ञाने.१०.२३७ ॥ [ऐरावतमिति] राज्यभूषणां गजांआंत । अर्जुना मी गा ऐरावत । पयोराशि सुरमथित । वियाला तो मी ॥ ज्ञाने.१०.२३८ ॥ ययां नरांमाजि राजा । तो विभूतिविशेष माझा । जयातें सकळ लोक प्रजा । होऊनि सेविती ॥ ज्ञाने.१०.२३९ ॥</p>
<p>आयुधानामहं वज्रं धेनूनामस्मि कामधुक् । प्रजनश्चास्मि कन्दर्पः सर्पाणामस्मि वासुकिः ॥ भ.गी.१०.२८ ॥ अनन्तश्चास्मि नागानां वरुणो यादसामहम् । पितॄणामर्यमा चास्मि यमः संयमतामहम् ॥ भ.गी.१०.२९ ॥</p>
<p>[आयुधानामिति] पैं आघवेया हतियेरां- । आंत वज्र तें मी धनुर्धरा । जें शतमखोत्तीर्णकरा । आरूढोनि असे ॥ ज्ञाने.१०.२४० ॥ धेनूंमध्यें कामधेनु । ते मी म्हणे विष्वक्सेनु । [प्रजन इति] जन्मवितयाआंत मदनु । तो मी जाणें ॥ ज्ञाने.१०.२४१ ॥ [अनन्त इति] सर्पकुळाआंत अधिष्ठाता । वासुकी मी कुंतीसुता । नागांमाजि समस्तां । अनंत तो मी ॥ ज्ञाने.१०.२४२ ॥ अगा यादसांआंत । जो पश्चिमप्रमदेचा कांत । तो वरुण मी हें अनंत । सांगत असे ॥ ज्ञाने.१०.२४३ ॥ [पितॄणामिति] आणि पितृगणां समस्तां- । माजि अर्यमा जो पितृदेवता । तो मी हें तत्त्वता । बोलत आहें ॥ ज्ञाने.१०.२४४ ॥ जगाचीं शुभाशुभें लिहिती । प्राणियांच्या मानसांचा झाडा घेती । मग केलियानुरूप होती । भोगनियम जे ॥ ज्ञाने.१०.२४५ ॥ तयां नियमितयांमाजि यम । जो कर्मसाक्षी धर्म । तो मी म्हणे आत्माराम । रमापती ॥ ज्ञाने.१०.२४६ ॥</p>
<p>प्रह्लादश्चास्मि दैत्यानां कालः कलयतामहम् । मृगाणां च मृगेन्द्रोऽहं वैनतेयश्च पक्षिणाम् ॥ भ.गी.१०.३० ॥</p>
<p>[प्रह्लाद इति] अगा दैत्यांचिया कुळीं । प्रह्लाद तो मी न्याहाळीं । म्हणोनि दैत्यभावादिमेळीं । लिंपेचिना ॥ ज्ञाने.१०.२४७ ॥ पैं कळितयांमाजि महाकाळ । तो मी म्हणे गोपाळ । [मृगाणामिति] श्वापदांमाजि शार्दूळ । तो मी जाण ॥ ज्ञाने.१०.२४८ ॥ पक्षिजातीमाझारीं । गरुड तो मी अवधारीं । यालागीं जो पाठीवरी । वाहों शके मातें ॥ ज्ञाने.१०.२४९ ॥</p>
<p>पवनः पवतामस्मि रामः शस्त्रभृतामहम् । झषाणां मकरश्चास्मि स्रोतसामस्मि जाह्नवी ॥ भ.गी.१०.३१ ॥</p>
<p>[पवन इति] पृथ्वीचिया पैसारा- । माजि घडी न लगतां धनुर्धरा । एकेचि उड्डाणें सातांही सागरां । प्रदक्षिणा कीजे ॥ ज्ञाने.१०.२५० ॥ तयां वहिलियां गतिमंतां- । आंत पवन तो मी पांडुसुता । शस्त्रधरां समस्तां- । माजि श्रीराम तो मी ॥ ज्ञाने.१०.२५१ ॥ जेणें सांकडलिया धर्माचे कैवारें । आपणपयां धनुष्य करूनि दुसरें । विजयलक्ष्मीये एक मोहरें । केलें त्रेतीं ॥ ज्ञाने.१०.२५२ ॥ पाठीं उभें ठाकूनि सुवेळीं । प्रतापलंकेश्वराच्या सिसाळी । गगनीं उदो म्हणतयां हस्तबळी । दिधली भूतां ॥ ज्ञाने.१०.२५३ ॥ जेणें देवांचा मान गिंवसिला । धर्मासि जीर्णोद्धार केला । सूर्यवंशी उदेला । सूर्य जो कां ॥ ज्ञाने.१०.२५४ ॥ तो हातियेरपरजितयाआंत । रामचंद्र मी रमाकांत । [झषाणामिति] मकर मी पुच्छवंत । जळचरांमाजी ॥ ज्ञाने.१०.२५५ ॥ [स्रोतसामस्मि जाह्नवी] पैं समस्तांही वोघां- । मध्यें जे भगीरथें आणिली गंगा । जह्नूनें गिळिली मग जंघा । फाडूनि दिधली ॥ ज्ञाने.१०.२५६ ॥ ते त्रिभुवनैकसरिता । जान्हवी मी पांडुसुता । जळप्रवाहां समस्तां- । माझारीं जाणें ॥ ज्ञाने.१०.२५७ ॥ ऐसेनि वेगळालां सृष्टीपैकी । विभूति नाम ठेवितां एकेकी । सगळेन जन्मसहस्रें अवलोकी । अर्ध्या नव्हती ॥ ज्ञाने.१०.२५८ ॥</p>
<p>सर्गाणामादिरन्तश्च मध्यं चैवाहमर्जुन । अध्यात्मविद्या विद्यानां वादः प्रवदतामहम् ॥ भ.गी.१०.३२ ॥ अक्षराणामकारोऽस्मि द्वन्द्वः सामासिकस्य च । अहमेवाक्षयः कालो धाताहं विश्वतोमुखः ॥ भ.गी.१०.३३ ॥</p>
<p>[अहं विश्वतोमुखः] जैसीं अवघींचि नक्षत्रें वेंचावीं । ऐसी चाड उपजेल जैं जीवीं । तैं गगनाची बांधावी । लोथ जेवीं ॥ ज्ञाने.१०.२५९ ॥ कां पृथ्वीये परमाणूंचा उगाणा घ्यावा । तरी भूगोलचि काखे सुवावा । तैसा विस्तार माझा पाहावा । तरी जाणावें मातें ॥ ज्ञाने.१०.२६० ॥ जैसें शाखांसीं फूल फळ । एकिहेळां वेंटाळूं म्हणिजे सकळ । तरी उपडूनियां मूळ । जेवीं हातीं घेपे ॥ ज्ञाने.१०.२६१ ॥ तेवीं माझे विभूतिविशेष । जरी जाणों पाहिजेती अशेष । तरी स्वरूप एक निर्दोष । जाणिजे माझें ॥ ज्ञाने.१०.२६२ ॥ येऱ्हवीं वेगळालिया विभूती । कायिएक परिससी किती । म्हणोनि एकिहेळां महामती । सर्व मी जाण ॥ ज्ञाने.१०.२६३ ॥ [सर्गाणामिति] मी आघवियेचि सृष्टी । आदिमध्यांतीं किरीटी । ओतप्रोत पटीं । तंतु जेवीं ॥ ज्ञाने.१०.२६४ ॥ ऐसिया व्यापका मातें जैं जाणावें । तैं विभूतिभेदें काय करावें । परी हे तुझी योग्यता नव्हे । म्हणोनि असो ॥ ज्ञाने.१०.२६५ ॥ कां जे तुवां पुसलिया विभूती । म्हणोनि तिया आईक सुभद्रापती । [अध्यात्मेति] तरी विद्यांमाजि प्रस्तुती । अध्यात्मविद्या ते मी ॥ ज्ञाने.१०.२६६ ॥ अगा बोलतयांचिया ठायीं । वाद तो मी पाहीं । जो सकलशास्त्रसंमतें कंहीं । सरेचिना ॥ ज्ञाने.१०.२६७ ॥ जो निर्वचूं जातां वाढे । आइकतियां उत्प्रेक्षे सळ चढे । जयावरी बोलतियांचीं गोडें । बोलणीं होती ॥ ज्ञाने.१०.२६८ ॥ ऐसा प्रतिपादनामाजि वाद । तो मी म्हणे गोविंद । [अक्षराणामिति] अक्षरांमाजि विशद । अकार तो मी ॥ ज्ञाने.१०.२६९ ॥ पैं गा समासांमाझारीं । द्वंद्व तो मी अवधारीं । [अहमेवाक्षयः कालः] मशकालागोनि ब्रह्मावेरीं । ग्रसिता तो मी ॥ ज्ञाने.१०.२७० ॥ मेरुमंदरादिकी सर्वीं । सहित पृथ्वीतें विरवी । जो एकार्णवातेंही जिरवी । जेथिंच्या तेथें ॥ ज्ञाने.१०.२७१ ॥ जो प्रळयतेजा देत मिठी । सगळिया पवनातें गिळी किरीटी । आकाश जयाचिया पोटीं । सामावलें ॥ ज्ञाने.१०.२७२ ॥ ऐसा अपार जो काळ । तो मी म्हणे लक्ष्मीलीळ । [उद्भवश्च भविष्यतां] मग पुढती सृष्टीचा मेळ । सृजिता तो मी ॥ ज्ञाने.१०.२७३ ॥</p>
<p>मृत्युः सर्वहरश्चाहमुद्भवश्च भविष्यताम् । कीर्तिः श्रीर्वाक्च नारीणां स्मृतिर्मेधा धृतिः क्षमा ॥ भ.गी.१०.३४ ॥</p>
<p>[धाता श्लो.३३, उद्भवश्च भविष्यतां] आणि सृजिलिया भूतांतें मीचि धरीं । सकळां जीवनही मीचि अवधारीं । [मृत्युः सर्वहरश्चाहं] शेखीं सर्वांतें या संहारीं । तेव्हां मृत्युही मीचि ॥ ज्ञाने.१०.२७४ ॥ [कीर्तिरिति] आतां स्त्रीगणांच्या पैकी । माझिया विभूती सात आणिकी । तिया ऐक कवतिकी । सांगिजतील ॥ ज्ञाने.१०.२७५ ॥ तरी नित्य नवी जे कीर्ती । अर्जुना ते माझी मूर्ती । आणि औदार्येंसीं जे संपत्ती । तेही मीचि जाणें ॥ ज्ञाने.१०.२७६ ॥ आणि ते गा मी वाचा । जे सुखासनीं न्यायाच्या । आरूढोनि विवेकाच्या । मार्गीं चाले ॥ ज्ञाने.१०.२७७ ॥ देखिलेनि पदार्थें । जे आठवूनि दे मातें । ते स्मृतिही एथें । त्रिशुद्धी मी ॥ ज्ञाने.१०.२७८ ॥ पैं स्वहिता अनपायिनी । मेधा ते गा मी इये जनीं । धृती मी त्रिभुवनीं । क्षमा ते मी ॥ ज्ञाने.१०.२७९ ॥ एवं नारींमाझारीं । या सातही शक्ति मी अवधारीं । ऐसें संसारगजकेसरी । म्हणता जाहला ॥ ज्ञाने.१०.२८० ॥</p>
<p>बृहत्साम तथा साम्नां गायत्री छन्दसामहम् । मासानां मार्गशीर्षोऽहमृतूनां कुसुमाकरः ॥ भ.गी.१०.३५ ॥</p>
<p>[बृहत्सामेति] वेदराशीचिया सामा- । आंत बृहत्साम जें प्रियोत्तमा । तें मी म्हणे रमा- । प्राणेश्वर ॥ ज्ञाने.१०.२८१ ॥ गायत्रीछंद जें म्हणिजे । तें सकळां छंदामाजि माझें । स्वरूप हें जाणिजे । निभ्रांत तुवां ॥ ज्ञाने.१०.२८२ ॥ [मासानामिति] मासांआंत मार्गशिर । तो मी म्हणे शार्ङ्गधर । ऋतूंमाजि कुसुमाकर । वसंत तो मी ॥ ज्ञाने.१०.२८३ ॥</p>
<p>द्यूतं छलयतामस्मि तेजस्तेजस्विनामहम् । जयोऽस्मि व्यवसायोऽस्मि सत्त्वं सत्त्ववतामहम् ॥ भ.गी.१०.३६ ॥ वृष्णीनां वासुदेवोऽस्मि पाण्डवानां धनञ्जयः । मुनीनामप्यहं व्यासः कवीनामुशना कविः ॥ भ.गी.१०.३७ ॥</p>
<p>[द्यूतमिति] छळितयां विंदाणां- । माजि जूं तें मी विचक्षणा । म्हणोनि चोहटां चोरी परी कवणा । निवारूं न ये ॥ ज्ञाने.१०.२८४ ॥ अगा अशेषांही तेजसां- । आंत तेज तें मी भरंवसा । [जयोऽस्मीति] विजयो मी कार्योद्देशां । सकळांमाजी ॥ ज्ञाने.१०.२८५ ॥ जेणें चोखाळत दिसे न्याय । तो व्यवसायांत व्यवसाय । माझें स्वरूप हें राय । सुरांचा म्हणे ॥ ज्ञाने.१०.२८६ ॥ सत्त्वाथिलियांत । सत्त्व मी म्हणे अनंत । [वृष्णीनामिति] यादवांमाजि श्रीमंत । तोचि तो मी ॥ ज्ञाने.१०.२८७ ॥ जो देवकी-वसुदेवास्तव जाहलों । कुमारीसाठीं गोकुळीं गेलों । तो मी प्राणासकट पियालों । पूतनेतें ॥ ज्ञाने.१०.२८८ ॥ नुघडतां बाळपणाची फुली । जेणें मियां अदानवी सृष्टि केली । करीं गिरि धरूनि उमाणिली । महेंद्रमहिमा ॥ ज्ञाने.१०.२८९ ॥ कालिंदीचें हृदयशल्य फेडिलें । जेणें मियां जळत गोकुळ राखिलें । वासरुवांसाठीं लाविलें । विरंचीस पिसें ॥ ज्ञाने.१०.२९० ॥ प्रथमदशेचिये पहांटे- । माजि कंसाऐशीं अचाटें । महाधेंडीं अवचटें । लीळाचि नासिलीं ॥ ज्ञाने.१०.२९१ ॥ हें काय कितीएक सांगावें । तुवांही देखिलें ऐकिलें असे आघवें । तरी यादवांमाजि जाणावें । हेंचि स्वरूप माझें ॥ ज्ञाने.१०.२९२ ॥ आणि सोमवंशीं तुम्हां पांडवां- । माजि अर्जुन तो मी जाणावा । म्हणोनि एकमेकांचिया प्रेमभावा । विघड न पडे ॥ ज्ञाने.१०.२९३ ॥ संन्यासी तुवां होऊनि जनीं । चोरूनि नेली माझी भगिनी । तऱ्ही विकल्प नुपजे मनीं । मी तूं दोन्ही स्वरूप एक ॥ ज्ञाने.१०.२९४ ॥ [मुनीनामिति] मुनींआंत व्यासदेव । तो मी म्हणे यादवराव । कवीश्वरांमाजि धैर्या ठाव । उशनाचार्य तो मी ॥ ज्ञाने.१०.२९५ ॥</p>
<p>दण्डो दमयतामस्मि नीतिरस्मि जिगीषताम् । मौनं चैवास्मि गुह्यानां ज्ञानं ज्ञानवतामहम् ॥ भ.गी.१०.३८ ॥</p>
<p>[दण्ड इति] अगा दमितयांमाझारीं । अनिवार दंड तो मी अवधारीं । जो मुंगियेलागोनि ब्रह्मावेरीं । नियमित पावे ॥ ज्ञाने.१०.२९६ ॥ पैं सारासार निर्धारितयां । धर्मज्ञानाचा पक्ष धरितयां । सकळ शास्त्रांमाजि ययां । नीतिशास्त्र तें मी ॥ ज्ञाने.१०.२९७ ॥ [मौनमिति] आघवियाचि गूढां- । माजि मौन तें सुहाडा । म्हणोनि न बोलतयां पुढां । स्रष्टाही नेणता होय ॥ ज्ञाने.१०.२९८ ॥ अगा ज्ञानियांचिया ठायीं । ज्ञान तें मी पाहीं । आतां असो हें ययां कांहीं । पार न देखों ॥ ज्ञाने.१०.२९९ ॥</p>
<p>यच्चापि सर्वभूतानां बीजं तदहमर्जुन । न तदस्ति विना यत्स्यान्मया भूतं चराचरम् ॥ भ.गी.१०.३९ ॥ नान्तोऽस्ति मम दिव्यानां विभूतीनां परन्तप । एष तूद्देशतः प्रोक्तो विभूतेर्विस्तरो मया ॥ भ.गी.१०.४० ॥</p>
<p>[नान्तोऽस्तीति] पैं पर्जन्याचिया धारा । वरी लेख करवेल धनुर्धरा । कां पृथ्वीचिया तृणांकरां । होईल ठी ॥ ज्ञाने.१०.३०० ॥ पैं महोदधीचिया तरंगां । व्यवस्था धरूं न ये जेवीं गा । तेवीं माझिया विशेषलिंगां । नाहीं मिती ॥ ज्ञाने.१०.३०१ ॥ [एष तूद्देशतः प्रोक्तः] ऐशियाही सातपांच या प्रधाना । विभूती सांगीतलिया तुज अर्जुना । तो हा उद्देश जो गा मना । आहाच गमला ॥ ज्ञाने.१०.३०२ ॥ [विभूतेर्विस्तरो मया] येरां विभूति-विस्तारांसि कांहीं । एथ सर्वथा लेख नाहीं । म्हणोनि परिससी तूं काई । आम्ही सांगों किती ॥ ज्ञाने.१०.३०३ ॥ [यच्चापीति] यालागीं एकिहेळां तुज । दाऊं आतां वर्म निज । सर्व भूतांकुरें बीज । विरूढत असे तें मी ॥ ज्ञाने.१०.३०४ ॥ [न तदस्तीति] म्हणोनि सानें थोर न म्हणावें । उंच नीच भाव सांडावे । एक मीचि ऐसें मानावें । वस्तुजातातें ॥ ज्ञाने.१०.३०५ ॥ तरी यावरी साधारण । आईक पां आणीकही खूण । तरी अर्जुना ते तूं जाण । विभूती माझी ॥ ज्ञाने.१०.३०६ ॥</p>
<p>यद्यद्विभूतिमत्सत्त्वं श्रीमदूर्जितमेव वा । तत्तदेवावगच्छ त्वं मम तेजोंऽशसम्भवम् ॥ भ.गी.१०.४१ ॥</p>
<p>[यद्यदिति] जेथ जेथ संपत्ति आणि दया । दोन्ही वसती आलिया ठाया । [तत्तदिति] ते ते जाण धनंजया । अंश माझे ॥ ज्ञाने.१०.३०७ ॥</p>
<p>अथवा बहुनैतेन किं ज्ञातेन तवार्जुन । विष्टभ्याहमिदं कृत्स्नमेकांशेन स्थितो जगत् ॥ भ.गी.१०.४२ ॥ ॐ तत्सदिति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे विभूतिविस्तारयोगो नाम दशमोऽध्यायः ॥ भ.गी.१०.पुष्पिका ॥</p>
<p>[अथवा] अथवा एकलें एक बिंब गगनीं । प्रभा फांके त्रिभुवनीं । तेवीं मज एकाची सकळ जनीं । आज्ञा पाळिजे ॥ ज्ञाने.१०.३०८ ॥ तयातें एकले झणीं म्हण । तो निर्धन या भाषा नेण । काय कामधेनूसवें सर्व साहान । चालत असे ॥ ज्ञाने.१०.३०९ ॥ तियेतें जें जेधवां जो मागे । तें ते एकसरेंचि प्रसवों लागे । तेवीं विश्वविभव तया आंगें । होऊनि असती ॥ ज्ञाने.१०.३१० ॥ तयातें वोळखावया हेचि संज्ञा । जे जगें नमस्कारिजे आज्ञा । ऐसें आथि ते जाण प्राज्ञा । अवतार माझे ॥ ज्ञाने.१०.३११ ॥ [विष्टभ्याहमिदं कृत्स्नं] आणि सामान्य विशेष । हें जाणणें एथ महादोष । कां जे मीचि एक अशेष । विश्व हें म्हणोनि ॥ ज्ञाने.१०.३१२ ॥ [बहुनैतेन] तरी आतां साधारण आणि चांग । ऐसा कैसेनि पां कल्पावा विभाग । वायां आपुलिये मती वंग । भेदाचा लावावा ॥ ज्ञाने.१०.३१३ ॥ येऱ्हवीं तूप कासया घुसळावें । अमृत कां रांधूनि अर्धें करावें । हां गा वायूसि काय पां डावें उजवें । आंग आहे ॥ ज्ञाने.१०.३१४ ॥ पैं सूर्यबिंबासि पोट पाठी । पाहतां नासेल आपुली दिठी । तेवीं माझ्या स्वरूपीं गोठी । सामान्यविशेषाची नाहीं ॥ ज्ञाने.१०.३१५ ॥ [किं ज्ञातेन तवार्जुन] आणि सिनानां इंहीं विभूतीं । मज अपारातें मविसील किती । म्हणोनि किंबहुना सुभद्रापती । असो हें जाणणें ॥ ज्ञाने.१०.३१६ ॥ [एकांशेन स्थितो जगत्] आतां पैं माझेनि एकें अंशें । हें जग व्यापिलें असे । यालागीं भेद सांडूनि सरिसें । साम्यें भज ॥ ज्ञाने.१०.३१७ ॥ [अयं भावः] ऐसें विबुधवनवसंतें । तेणें विरक्तांचेनि एकांतें । बोलिलें जेथ श्रीमंतें । श्रीकृष्णदेवें ॥ ज्ञाने.१०.३१८ ॥ तेथ अर्जुन म्हणे स्वामी । येतुलें हें राभस्य बोलिलें तुम्हीं । जे भेद एक आणि आम्ही । सांडावा एकी ॥ ज्ञाने.१०.३१९ ॥ हां हो सूर्य म्हणे काय जगातें । आंधारें दवडा कां परौतें । तेवीं धसाळ म्हणों देवातें । तरी अधिक हा बोल ॥ ज्ञाने.१०.३२० ॥ तुझें नामचि एक कोण्ही वेळे । जयांचिये मुखासि कां कानां मिळे । तयांचिया हृदयांतें सांडूनि पळे । भेद जी साच ॥ ज्ञाने.१०.३२१ ॥ तो तूं परब्रह्मचि असकें । मज दैवें दिधलासि हस्तोदकें । तरी आतां भेद कायसा कें । देखावा कवणें ॥ ज्ञाने.१०.३२२ ॥ जी चंद्रबिंबाचा गाभारां । रिगालियावरीही उबारा । परी राणेपणें शार्ङ्गधरा । बोला हें तुम्ही ॥ ज्ञाने.१०.३२३ ॥ तेथ सावियाचि परितोषोनि देवें । अर्जुनातें आलिंगिलें जीवें । मग म्हणे तुवां न कोपावें । आमुचिया बोला ॥ ज्ञाने.१०.३२४ ॥ आम्ही तुज भेदाचिया वाहणीं । सांगीतली जे विभूतींची कहाणी । ते अभेदें काय अंतःकरणीं । मानली की न मने ॥ ज्ञाने.१०.३२५ ॥ हेंचि पाहावयालागीं । नावेक बोलिलों बाहेरिसवडिया भंगीं । तंव विभूती तुज चांगी । आलिया बोधा ॥ ज्ञाने.१०.३२६ ॥ [उत्तराध्यायबीजं] तेथ अर्जुन म्हणे देवें । हें आपुलें आपण जाणावें । परी देखतसें विश्व आघवें । तुवां भरलें ॥ ज्ञाने.१०.३२७ ॥ पैं राया तो पांडुसुत । ऐसिये प्रतीतीसि जाहाला वरित । या संजयाचिया बोला निवांत । धृतराष्ट्र राहे ॥ ज्ञाने.१०.३२८ ॥ की संजय दुखवलेनि अंतःकरणें । म्हणतसे नवल नव्हे दैवा दवडणें । हा जीवीं धडसा आहे मी म्हणें । तंव आंतही आंधळा ॥ ज्ञाने.१०.३२९ ॥ परी असो हें तो अर्जुन । स्वहिताचा वाढवीतसे मान । की याहीवरी तया आन । धिंवसा उपनला ॥ ज्ञाने.१०.३३० ॥ म्हणे हेचि हृदयाआंतुली प्रतीती । बाहेरी अवतरो कां डोळ्यांप्रती । इये आर्तीचिया पाउलीं मती । उठती जाहाली ॥ ज्ञाने.१०.३३१ ॥ मियां इंहींच दोहीं डोळां । झोंबावें विश्वरूपा सकळा । येवढी हांव तो दैवा आगळा । म्हणऊनि करी ॥ ज्ञाने.१०.३३२ ॥ आजी तो कल्पतरूची शाखा । म्हणोनि वांझोळें न लगती देखा । जें जें येईल तयाचिया मुखा । तें तें साचचि करीतसे येरु ॥ ज्ञाने.१०.३३३ ॥ जो प्रह्लादाचिया बोला । विषाही सकट आपणचि जाहाला । तो सद्गुरु असे जोडला । किरीटीसी ॥ ज्ञाने.१०.३३४ ॥ म्हणोनि विश्वरूप पुसावयालागीं । पार्थ रिगता होईल कवणें भंगीं । तें सांगेन पुढलिये प्रसंगीं । ज्ञानदेव म्हणे निवृत्तीचा ॥ ज्ञाने.१०.३३५ ॥</p>
<p>इति श्रीज्ञानदेवविरचितायां भावार्थदीपिकायां दशमोऽध्यायः ॥ १० ॥ श्लोक ४२, ओव्या ३३५.</p>
</section>
</body>
</html>
