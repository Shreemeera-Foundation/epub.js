<?xml version="1.0" encoding="UTF-8"?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="en-US">
<head>
  <meta charset="utf-8" />
  <meta name="generator" content="pandoc" />
  <title>ch001.xhtml</title>
  <style>
    code{white-space: pre-wrap;}
    span.smallcaps{font-variant: small-caps;}
    span.underline{text-decoration: underline;}
    div.column{display: inline-block; vertical-align: top; width: 50%;}
    div.hanging-indent{margin-left: 1.5em; text-indent: -1.5em;}
    ul.task-list{list-style: none;}
  </style>
  <link rel="stylesheet" type="text/css" href="../styles/stylesheet1.css" />
</head>
<body epub:type="bodymatter">
<section id="shreejñāneshwarī-adhyay-3-devanagari" class="level1 unnumbered">
<h1 class="unnumbered">ShreeJñāneshwarī Adhyay 3 Devanagari</h1>
<p>॥ श्रीज्ञानेश्वरी ॥</p>
<p>अध्याय ३ रा</p>
<p>अर्जुन उवाच - ज्यायसी चेत्कर्मणस्ते मता बुद्धिर्जनार्दन । तत्किं कर्मणि घोरे मां नियोजयसि केशव ॥ भ.गी.३.१ ॥</p>
<p>[अर्जुन उवाच-ज्यायसीति] मग आइका अर्जुनें म्हणितलें । देवा तुम्हीं जें वाक्य बोलिलें । तें म्यां निकें परिसिलें । कृपानिधी ॥ ज्ञाने.३.१ ॥ तेथ कर्म आणि कर्ता । उरेचिना पाहतां । ऐसें मत तुझें श्रीअनंता । निश्चित जरी ॥ ज्ञाने.३.२ ॥ [तदिति] तरी मातें केवीं श्रीहरी । म्हणसी पार्था संग्रम करीं । इये लाजसी ना महाघोरीं । कर्मीं सुतां ॥ ज्ञाने.३.३ ॥ हां गा कर्म तूंचि अशेष । निराकरिसी निःशेष । तरी मजकरवीं हें हिंसक । कां करविसी ॥ ज्ञाने.३.४ ॥ तरी हेंचि विचारीं श्रीहृषीकेशा । तूं मान नेदिसी कर्मलेशा । आणि येसणी हे हिंसा । करवीत आहासी ॥ ज्ञाने.३.५ ॥</p>
<p>व्यामिश्रेणेव वाक्येन बुद्धिं मोहयसीव मे । तदेकं वद निश्चित्य येन श्रेयोऽहमाप्नुयाम् ॥ भ.गी.३.२ ॥</p>
<p>[व्यामिश्रेणेति] देवा तुवांचि ऐसें बोलावें । तरी आम्हीं नेणतीं काय करावें । आतां संपलें म्हणों पां आघवें । विवेकाचें ॥ ज्ञाने.३.६ ॥ हां गा उपदेश जरी ऐसा । तरी अपभ्रंश तो कैसा । आतां पुरला आम्हां धिंवसा । आत्मबोधाचा ॥ ज्ञाने.३.७ ॥ वैद्य पथ्य वारूनि जाये । मग जरी आपणचि विष सुये । तरी रोगिया कैसेनि जिये । सांगें मज ॥ ज्ञाने.३.८ ॥ जैसें आंधळें सुइजे अव्हांटा । कां माजवण दीजे मर्कटा । तैसा उपदेश हा गोमटा । वोढवला आम्हां ॥ ज्ञाने.३.९ ॥ मी आधींचि काहीं नेणें । वरी कवळिलों मोहें येणें । श्रीकृष्णा विवेक याकारणें । पुसिला तुज ॥ ज्ञाने.३.१० ॥ तंव तुझी एकेक नवाई । एथ उपदेशा-माजि गोवाई । तरी अनुसरलिया काई । ऐसें कीजे ॥ ज्ञाने.३.११ ॥ आम्हीं तनुमनजीवें । तुझिया बोला वोठंगावें । आणि तुवांचि ऐसें करावें । तरी सरलें म्हणें ॥ ज्ञाने.३.१२ ॥ आतां ऐसियापरी बोधिसी । तरी निकें आम्हां करिसी । एथ ज्ञानाची आस कायसी । अर्जुन म्हणे ॥ ज्ञाने.३.१३ ॥ तरी ये जाणिवेचें कीर सरलें । [बुद्धिं मोहयसीव मे] परी आणीक एक असे जाहलें । जे थितें डहुळलें । मानस माझें ॥ ज्ञाने.३.१४ ॥ तेवींचि श्रीकृष्णा हें तुझें । चरित्र कांहीं नेणिजे । जरी चित्त पाहसी माझें । येणें मिषें ॥ ज्ञाने.३.१५ ॥ ना तरी झकवीत आहासी मातें । की तत्त्वचि कथिसी ध्वनितें । हें अवगमितां निरुतें । जाणवेना ॥ ज्ञाने.३.१६ ॥ [तदेकं वद निश्चित्य] म्हणोनि आइकें देवा । हा भावार्थ आतां न बोलावा । मज विवेक सांगावा । मऱ्हाटा जी ॥ ज्ञाने.३.१७ ॥ मी अत्यंत जड असें । परी ऐसाही निकें परियेसें । श्रीकृष्णा बोलावें तुवां तैसें । एकनिष्ठ ॥ ज्ञाने.३.१८ ॥ देखें रोगातें जिणावें । औषध तरी देयावें । परी तें अति रुच्य व्हावें । मधुर जैसें ॥ ज्ञाने.३.१९ ॥ तैसें सकळार्थभरित । तत्त्व सांगावें उचित । [येन श्रेयोऽहमाप्नुयाम्] परी बोधे माझें चित्त । जयापरी ॥ ज्ञाने.३.२० ॥ देवा तुजऐसा निजगुरु । आजि आर्ती धणी कां न करूं । एथ भीड कवणाची धरूं । तूं माय आमुची ॥ ज्ञाने.३.२१ ॥ हां गा कामधेनूचें दुभतें । दैवें जाहलें आपैतें । तरी कामनेची कां तेथें । वाणी कीजे ॥ ज्ञाने.३.२२ ॥ जरी चिंतामणी हाता चढे । तरी वांच्छेचें कवण सांकडें । कां आपुलेनि सुरवाडें । इच्छावें ना ॥ ज्ञाने.३.२३ ॥ देखें अमृतसिंधूतें ठाकावें । मग ताहानाचि जरी फुटावें । तरी सायास कां करावे । मागील ते ॥ ज्ञाने.३.२४ ॥ तैसा जन्मांतरीं बहुतीं । उपासितां श्रीकमळापती । तो तूं दैवें आजि हातीं । जाहलासि जरी ॥ ज्ञाने.३.२५ ॥ तरी आपुलेया सवेसा । कां न मागावासि परेशा । देवा सुकाळ हा मानसा । पाहला असे ॥ ज्ञाने.३.२६ ॥ देखें सकळार्तीचें जियालें । आजि पुण्य यशासि आलें । हे मनोरथ जाहाले । विजयी माझे ॥ ज्ञाने.३.२७ ॥ जी जी परममंगळधामा । सकळदेवदेवोत्तमा । तूं स्वाधीन आजि आम्हां । म्हणऊनियां ॥ ज्ञाने.३.२८ ॥ जैसें मातेच्या ठायीं । अपत्या अनवसर नाहीं । स्तन्यालागूनि पाहीं । जियापरी ॥ ज्ञाने.३.२९ ॥ तैसें देवा तूतें । पुसिजतसें आवडे तें । आपुलेनि आर्तें । कृपानिधि ॥ ज्ञाने.३.३० ॥ तरी पारत्रिकी हित । आणि आचरितां तरी उचित । तें सांगें एक निश्चित । पार्थ म्हणे ॥ ज्ञाने.३.३१ ॥</p>
<p>श्रीभगवानुवाच - लोकेऽस्मिन्द्विविधा निष्ठा पुरा प्रोक्ता मयानघ । ज्ञानयोगेन साङ्ख्यानां कर्मयोगेन योगिनाम् ॥ भ.गी.३.३ ॥</p>
<p>[पुरा प्रोक्ता मयानघ] या बोला श्रीअच्युत । म्हणत असे विस्मित । अर्जुना हा ध्वनित । अभिप्रावो ॥ ज्ञाने.३.३२ ॥ जे बुद्धियोग सांगतां । सांख्यमतसंस्था । प्रकटिली स्वभावता । प्रसंगें आम्हीं ॥ ज्ञाने.३.३३ ॥ तो उद्देश तूं नेणसीचि । म्हणोनि शिणलासि वायांचि । तरी आतां जाणें मीचि । उक्त दोन्ही ॥ ज्ञाने.३.३४ ॥ अवधारीं वीरश्रेष्ठा । [लोकेऽस्मिन्द्विविधा निष्ठा] ये लोकी या दोनी निष्ठा । मजचिपासूनि प्रगटा । अनादिसिद्धा ॥ ज्ञाने.३.३५ ॥ [ज्ञानयोगेन साङ्ख्यानां] एक ज्ञानयोग म्हणिजे । जो सांख्यीं अनुष्ठिजे । जेथ वोळखीसवें पाविजे । तद्रूपता ॥ ज्ञाने.३.३६ ॥ [कर्मयोगेन योगिनाम्] एक कर्मयोग जाण । जेथ साधकजन निपुण । होऊनियां निर्वाण । पावती वेळे ॥ ज्ञाने.३.३७ ॥ हे मार्ग तरी दोनी । परी एकवटती निदानीं । जैसी सिद्धसाध्यभोजनीं । तृप्ति एक ॥ ज्ञाने.३.३८ ॥ कां पूर्वापर सरिता । भिन्न दिसती वाहतां । मग सिंधूमिळणीं ऐक्यता । पावती शेखीं ॥ ज्ञाने.३.३९ ॥ तैसीं दोनींही मतें । सूचिती एका कारणातें । परी उपास्ति ते योग्यते- । आधीन असे ॥ ज्ञाने.३.४० ॥ देखें उत्प्लवनासरिसा । पक्षी फळासि झोंबे जैसा । सांगें नर केविं तैसा । पावे वेगा ॥ ज्ञाने.३.४१ ॥ तो हळू हळू ढाळेंढाळें । केतुलेनि एके वेळे । मार्गाचेनि बळें । निश्चित ठाकी ॥ ज्ञाने.३.४२ ॥ तैसें देख पां विहंगममतें । अधिष्ठूनि ज्ञानातें । सांख्य सद्य मोक्षातें । आकळिती ॥ ज्ञाने.३.४३ ॥ येर योगिये कर्माधारें । विहितेंचि निजाचारें । पूर्णता अवसरें । पावते होती ॥ ज्ञाने.३.४४ ॥</p>
<p>न कर्मणामनारम्भान्नैष्कर्म्यं पुरुषोऽश्नुते । न च संन्यसनादेव सिद्धिं समधिगच्छति ॥ भ.गी.३.४ ॥</p>
<p>[न कर्मणामनारम्भात्] वांचोनि कर्मारंभ उचित । न करितां सिद्धवत । कर्महीना निश्चित । होइजे ना ॥ ज्ञाने.३.४५ ॥ की प्राप्तकर्म सांडिजेे । येतुलेनि नैष्कर्म्य होइजे । हें अर्जुना वायां बोलिजे । मूर्खपणें ॥ ज्ञाने.३.४६ ॥ [सिद्धिं समधिगच्छति] सांगें पैलतीरा जावें । ऐसें व्यसन कां जेथ पावे । तेथ नावेतें त्यजावें । घडे केवीं ॥ ज्ञाने.३.४७ ॥ [अश्नुते] ना तरी तृप्ति इच्छिजे । तरी कैसेनि पाक न कीजे । की सिद्धही न सेविजे । केवीं सांगें ॥ ज्ञाने.३.४८ ॥ जंव निरार्तता नाहीं । तंव व्यापार असे पाहीं । मग संतुष्टीच्या ठायीं । कुंठे सहजें ॥ ज्ञाने.३.४९ ॥ [नैष्कर्म्यं पुरुषः] म्हणोनि आइकें पार्था । जया नैष्कर्म्यपदीं आस्था । तया उचित कर्म सर्वथा । त्याज्य नोहे ॥ ज्ञाने.३.५० ॥ [न च संन्यसनादेव] आणि आपुलालिये चाडे । आपादिलें हें मांडे । की त्यजिलें कर्म सांडे । ऐसें आहे ॥ ज्ञाने.३.५१ ॥ हें वायांचि सैरा बोलिजे । उकल तरी देखोनि पाहिजे । परी त्यजितां कर्म न त्यजे । निभ्रांत मानीं ॥ ज्ञाने.३.५२ ॥</p>
<p>न हि कश्चित्क्षणमपि जातु तिष्ठत्यकर्मकृत् । कार्यते ह्यवशः कर्म सर्वः प्रकृतिजैर्गुणैः ॥ भ.गी.३.५ ॥</p>
<p>[प्रकृतिजैर्गुणैः] जंव प्रकृतीचें अधिष्ठान । तंव सांडी मांडी हें अज्ञान । जे चेष्टा ते गुणाधीन । आपैसी असे ॥ ज्ञाने.३.५३ ॥ [कार्यते ह्यवशः कर्म सर्वः] देखें विहित कर्म जेतुलें । तें सगळें जरी वोसंडिलें । तरी स्वभाव काय निमाले । इंद्रियांचे ॥ ज्ञाने.३.५४ ॥ सांगें श्रवणीं ऐकावें ठेलें । की नेत्रींचें तेज गेलें । हें नासारंध्र बुझालें । परिमळ नेघे ॥ ज्ञाने.३.५५ ॥ ना तरी प्राणापानगति । की निर्विकल्प जाहली मति । की क्षुधातृषादि आर्ति । खुंटलिया ॥ ज्ञाने.३.५६ ॥ हे स्वप्नावबोध ठेले । की चरण चालों विसरले । हें असो काय निमाले । जन्ममृत्यू ॥ ज्ञाने.३.५७ ॥ हें न ठकेचि जरी कांहीं । तरी सांडिलें तें कायी । म्हणोनि कर्मत्याग नाहीं । प्रकृतिमंतां ॥ ज्ञाने.३.५८ ॥ कर्म पराधीनपणें । निपजत असे प्रकृतिगुणें । येरीं धरीं मोकलीं अंतःकरणें । वाहिजे वायां ॥ ज्ञाने.३.५९ ॥ देखें रथीं आरूढिजे । मग जरी निश्चळ बैसिजे । तरी चळ होऊनि हिंडिजे । परतंत्रा ॥ ज्ञाने.३.६० ॥ कां उचलिलें वायुवशें । चळे शुष्क पत्र जैसें । निचेष्ट आकाशें । परिभ्रमे ॥ ज्ञाने.३.६१ ॥ [नहीत्यर्धं] तैसें प्रकृतिआधारें । कर्मेंद्रियविकारें । निष्कर्मही व्यापारे । निरंतर ॥ ज्ञाने.३.६२ ॥ म्हणऊनि संग जंव प्रकृतीचा । तंव त्याग न घडे कर्माचा । ऐसियाही करूं म्हणती तयांचा । आग्रहचि उरे ॥ ज्ञाने.३.६३ ॥</p>
<p>कर्मेन्द्रियाणि संयम्य य आस्ते मनसा स्मरन् । इन्द्रियार्थान्विमूढात्मा मिथ्याचारः स उच्यते ॥ भ.गी.३.६ ॥</p>
<p>[कर्मेन्द्रियाणि संयम्य] जे उचित कर्म सांडिती । मग नैष्कर्म्य हों पाहती । परी कर्मेंद्रियप्रवृत्ती । निरोधुनी ॥ ज्ञाने.३.६४ ॥ [य आस्ते मनसा स्मरन्] तयां कर्मत्याग न घडे । जें कर्तव्य मनीं सांपडे । [मिथ्याचारः स उच्यते] वरी नटती तें फुडें । दरिद्र जाण ॥ ज्ञाने.३.६५ ॥ [इन्द्रियार्थान् विमूढात्मा] ऐसे ते पार्था । विषयासक्त सर्वथा । वोळखावे तत्त्वता । भ्रांति नाहीं ॥ ज्ञाने.३.६६ ॥ आतां देईं अवधान । प्रसंगें तुज सांगेन । या नैराश्याचें चिन्ह । धनुर्धरा ॥ ज्ञाने.३.६७ ॥</p>
<p>यस्त्विन्द्रियाणि मनसा नियम्यारभतेऽर्जुन । कर्मेन्द्रियैः कर्मयोगमसक्तः स विशिष्यते ॥ भ.गी.३.७ ॥</p>
<p>[यस्त्विति] जो अंतरीं दृढ । परमात्मरूपीं गूढ । बाह्य तरी रूढ । लौकिक जैसा ॥ ज्ञाने.३.६८ ॥ तो इंद्रियां आज्ञा न करी । विषयांचें भय न धरी । प्राप्त कर्म नाव्हेरी । उचित जें जें ॥ ज्ञाने.३.६९ ॥ [कर्मेंद्रियैः कर्मयोगम्] तो कर्मेंद्रियें कर्मीं । राहटतां तरी न नियमी । परी तेथिंचेनि ऊर्मी । झांकोळेना ॥ ज्ञाने.३.७० ॥ [असक्तः] तो कामनामात्रें न घेपे । मोहमळें न लिंपे । जैसें जळीं जळें न शिंपे । पद्मपत्र ॥ ज्ञाने.३.७१ ॥ तैसा संसर्गामाजि असे । सकळांसारिखा दिसे । जैसें तोयसंगें आभासे । भानुबिंब ॥ ज्ञाने.३.७२ ॥ [स विशिष्यते] तैसें सामान्यत्वें पाहिजे । तरी साधारणचि देखिजे । येरवीं निर्धारितां नेणिजे । सोय जयाची ॥ ज्ञाने.३.७३ ॥ ऐशा चिन्हीं चिन्हित । देखसी तोचि मुक्त । आशापाशरहित । वोळख पां ॥ ज्ञाने.३.७४ ॥ अर्जुना तोचि योगी । विशेषिजे जो जगीं । म्हणोनि ऐसा होय यालागीं । म्हणिपें तूतें ॥ ज्ञाने.३.७५ ॥ तूं मानसा नियम करीं । निश्चळ होयें अंतरीं । मग कर्मेंद्रियें व्यापारीं । वर्ततु सुखें ॥ ज्ञाने.३.७६ ॥</p>
<p>नियतं कुरु कर्म त्वं कर्म ज्यायो ह्यकर्मणः । शरीरयात्रापि च ते न प्रसिद्ध्येदकर्मणः ॥ भ.गी.३.८ ॥</p>
<p>[शरीरेति] म्हणोनि नैष्कर्म्य होआवें । तरी एथ तें न संभवे । आणि निषिद्ध केवीं राहाटावें । विचारीं पां ॥ ज्ञाने.३.७७ ॥ [नियतं कुरु कर्म त्वं] म्हणोनि जें जें उचित । आणि अवसरेंकरूनि प्राप्त । [मुक्तसङ्गः समाचर इति उत्तरश्लोकस्थं] तें कर्म हेतुरहित । आचरें तूं ॥ ज्ञाने.३.७८ ॥ [कर्म ज्यायो ह्यकर्मणः] पार्था आणिकही एक । नेणसी तूं हें कवतिक । जें ऐसें कर्ममोचक । आपैसें असे ॥ ज्ञाने.३.७९ ॥ देखें अनुक्रमाधारें । स्वधर्म जो आचरे । तो मोक्ष तेणें व्यापारें । निश्चित पावे ॥ ज्ञाने.३.८० ॥</p>
<p>यज्ञार्थात्कर्मणोऽन्यत्र लोकोऽयं कर्मबन्धनः । तदर्थं कर्म कौन्तेय मुक्तसङ्गः समाचर ॥ भ.गी.३.९ ॥</p>
<p>[यज्ञार्थात्कर्मणः] स्वधर्म जो बापा । तोचि नित्ययज्ञ जाण पां । म्हणोनि वर्ततां तेथ पापा । संचार नाहीं ॥ ज्ञाने.३.८१ ॥ [अन्यत्र] हा निजधर्म जैं सांडे । आणि कुकर्मीं रति घडे । तैंचि बंध पडे । सांसारिक ॥ ज्ञाने.३.८२ ॥ [तदर्थमिति] म्हणोनि स्वधर्मानुष्ठान । तें अखंड यज्ञ याजन । जो करी तया बंधन । कंहींच न घडे ॥ ज्ञाने.३.८३ ॥ [लोकोऽयं कर्मबन्धनः] हा लोक कर्में बांधिला । जो परतंत्रा भुलला । तो नित्ययज्ञातें चुकला । म्हणोनियां ॥ ज्ञाने.३.८४ ॥ आतां येचि विषयीं पार्था । तुज सांगेन एक मी कथा । जैं सृष्ट्यादि संस्था । ब्रह्मेनें केली ॥ ज्ञाने.३.८५ ॥</p>
<p>सहयज्ञाः प्रजाः सृष्ट्वा पुरोवाच प्रजापतिः । अनेेन प्रसविष्यध्वमेष वोऽस्त्विष्टकामधुक् ॥ भ.गी.३.१० ॥</p>
<p>[सहयज्ञाः प्रजाः सृष्ट्वा] तैं नित्ययागसाहितें । सृजिलीं भूतें समस्तें । परी नेणतीचि तियें यज्ञातें । सूक्ष्म म्हणउनी ॥ ज्ञाने.३.८६ ॥ [पुरोवाच प्रजापतिः] ते वेळीं प्रजीं विनविला ब्रह्मा । देवा काय आश्रयो एथ आम्हां । तंव म्हणे तो कमळजन्मा । भूतांप्रति ॥ ज्ञाने.३.८७ ॥ [अनेन प्रसविष्यध्वं] तुम्हां वर्णविशेषवशें । आम्हीं हा स्वधर्म विहिला असे । [एष वोऽस्त्विष्टकामधुक्] यातें उपासा मग आपैसे । पुरती काम ॥ ज्ञाने.३.८८ ॥ [अयं भावः] तुम्हीं व्रत नियम न करावे । शरीरातें न पीडावें । दूरि केंही न वचावें । तीर्थांसि गा ॥ ज्ञाने.३.८९ ॥ योगादिकें साधनें । साकांक्ष आराधनें । मंत्रयंत्रविधानें । झणीं करा ॥ ज्ञाने.३.९० ॥ देवतांतरा न भजावें । हें सर्वथा कांहीं न करावें । तुम्हीं स्वधर्मयज्ञीं यजावें । अनायासें ॥ ज्ञाने.३.९१ ॥ अहेतुकें चित्तें । अनुष्ठा पां यातें । पतिव्रता पतीतें । जियापरी ॥ ज्ञाने.३.९२ ॥ तैसा स्वधर्मरूप मख । हाचि सेव्य तुम्हां एक । ऐसेें सत्यलोकनायक । बोलता जाहला ॥ ज्ञाने.३.९३ ॥ देखा स्वधर्मातें भजाल । तरी कामधेनु हा होईल । मग प्रजा हो न सांडील । तुमतें कदा ॥ ज्ञाने.३.९४ ॥</p>
<p>देवान्भावयतानेन ते देवा भावयन्तु वः । परस्परं भावयन्तः श्रेयः परमवाप्स्यथ ॥ भ.गी.३.९५ ॥</p>
<p>[देवानिति] जैं येणेंकरूनि समस्तां । परितोष होईल देवतां । मग ते तुम्हां ईप्सितां । अर्थांतें देती ॥ ज्ञाने.३.९५ ॥ या स्वधर्मपूजा पूजितां । देवतागणां समस्तां । योगक्षेम निश्चिता । करिती तुमचा ॥ ज्ञाने.३.९६ ॥ [परस्परं भावयन्तः] तुम्ही देवांतें भजाल । देव तुम्हां तुष्टतील । ऐसी परस्परें घडेल । प्रीति जेथ ॥ ज्ञाने.३.९७ ॥ [श्रेयः परमवाप्स्यथ] तेथ तुम्ही जें करूं म्हणाल । तें आपैसें सिद्धी जाईल । वांच्छितही पुरेल । मानसींचें ॥ ज्ञाने.३.९८ ॥ वाचासिद्धी पावाल । आज्ञापक होआल । म्हणियें तुमतें मागतील । महाऋद्धि ॥ ज्ञाने.३.९९ ॥ जैसें ऋतुपतीचें द्वार । वनश्री निरंतर । वोळगे फळभार । लावण्येंसीं ॥ ज्ञाने.३.१०० ॥</p>
<p>इष्टान्भोगान्हि वो देवा दास्यन्ते यज्ञभाविताः । तैर्दत्तानप्रदायैभ्यो यो भुङ्क्ते स्तेन एव सः ॥ भ.गी.३.१२ ॥</p>
<p>[इष्टानिति] तैसें सर्व सुखेंसहित । दैवचि मूर्तिमंत । येईल देखा काढत । तुम्हांपाठीं ॥ ज्ञाने.३.१०१ ॥ ऐसे समस्त भोगभरित । होआल तुम्ही अनार्त । जरी स्वधर्मैकनिरत । वर्ताल बापा ॥ ज्ञाने.३.१०२ ॥ [तैर्दत्तानप्रदायैभ्यो] की जालिया सकळ संपदा । जो अनुसरेल इंद्रियमदा । लुब्ध होऊनियां स्वादा । विषयांचिया ॥ ज्ञाने.३.१०३ ॥ तिहीं यज्ञभावितीं सुरीं । जे हे संपत्ति दिधली पुरी । तयां स्वधर्मीं सर्वेश्वरीं । न भजेल जो ॥ ज्ञाने.३.१०४ ॥ अग्निमुखीं हवन । न करील देवतापूजन । प्राप्तवेळे भोजन । ब्राह्मणाचें ॥ ज्ञाने.३.१०५ ॥ विमुख होईल गुरुभक्ती । आदर न करील अतिथी । संतोष नेदील ज्ञाती । आपुलिये ॥ ज्ञाने.३.१०६ ॥ [यो भुङ्क्ते] ऐसा स्वधर्मक्रियारहित । आथिलेपणें गर्वित । केवळ भोगासक्त । होईल जो ॥ ज्ञाने.३.१०७ ॥ [स्तेन एव सः] तया मग अपावो थोर आहे । जेणें तें हातींचें सकळ जाये । देखा प्राप्तही न लाहे । भोग भोगूं ॥ ज्ञाने.३.१०८ ॥ जैसें गतायुशरीरीं । चैतन्य वास न करी । कां निर्दैवाच्या घरीं । संपत्ति जैसी ॥ ज्ञाने.३.१०९ ॥ तैसा स्वधर्म जरी लोपला । तरी सर्व सुखाचा थारा मोडला । जैसा दीपासवें हरपला । प्रकाश जाय ॥ ज्ञाने.३.११० ॥ तैसी निजवृत्ति जेथ सांडे । तेथ स्वतंत्रते वस्ती न घडे । आइका प्रजा हो फुडें । विरंचि म्हणे ॥ ज्ञाने.३.१११ ॥ म्हणऊनि स्वधर्म जो सांडील । तयातें काळ दंडील । चोर म्हणूनि हरील । सर्वस्व तयाचें ॥ ज्ञाने.३.११२ ॥ [अयं भावः] मग सकळ दोष भंवते । गिंवसोनि घेती तयातें । रात्रिसमयीं श्मशानातें । भूतें जैसीं ॥ ज्ञाने.३.११३ ॥ तैसीं त्रिभुवनींचीं दुःखें । आणि नानाविधें पातकें । दैन्यजात तितुकें । तेथेंचि वसे ॥ ज्ञाने.३.११४ ॥ ऐसें होय तया उन्मत्ता । मग न सुटे बापा रुदतां । कल्पांतींही सर्वथा । प्राणिगण हो ॥ ज्ञाने.३.११५ ॥ म्हणऊनि निजवृत्ति हे न सांडावी । इंद्रियें बरळों नेदावीं । ऐसें प्रजांतें शिकवी । चतुरानन ॥ ज्ञाने.३.११६ ॥ जैसें जळचरां जळ सांडे । मग तत्क्षणीं मरण मांडे । हा स्वधर्म तेणें पाडें । विसंबों नये ॥ ज्ञाने.३.११७ ॥ म्हणोनि तुम्हीं समस्तीं । आपुलालिया कर्मीं उचितीं । निरत व्हावें पुढतपुढती । म्हणिपत असें ॥ ज्ञाने.३.११८ ॥</p>
<p>यज्ञशिष्टाशिनः सन्तो मुच्यन्ते सर्वकिल्बिषैः । भुञ्जते ते त्वघं पापा ये पचन्त्यात्मकारणात् ॥ भ.गी.३.१३ ॥</p>
<p>[यज्ञशिष्टाशिनः सन्तो] देखा विहितक्रियाविधि । निर्हेतुका बुद्धि । जो असतिये समृद्धि । विनियोग करी ॥ ज्ञाने.३.११९ ॥ गुरु गोत्र अग्नि पूजी । अवसरीं भजे द्विजीं । निमित्तादिकी यजी । पितरोद्देशें ॥ ज्ञाने.३.१२० ॥ या यज्ञक्रिया उचिता । यज्ञेंसीं हवन करितां । हुतशेष स्वभावता । उरे जें जें ॥ ज्ञाने.३.१२१ ॥ तें सुखें आपुले घरीं । कुटुंबेंसीं भोजन करी । [मुच्यन्ते सर्वकिल्बिषैः] की भोग्यचि तें निवारी । कल्मषातें ॥ ज्ञाने.३.१२२ ॥ तें यज्ञावशिष्ट भोगी । म्हणोनि सांडिजे तो अघीं । जयापरी महारोगी । अमृतसेवनीं ॥ ज्ञाने.३.१२३ ॥ की तत्त्वनिष्ठ जैसा । नागवे भ्रांतिलेशा । तो शेषभोगी तैसा । नाकळे दोषा ॥ ज्ञाने.३.१२४ ॥ म्हणोनि स्वधर्में जें अर्जे । तें स्वधर्मेंचि विनियोगिजे । मग उरे तें भोगिजे । संतोषेंसीं ॥ ज्ञाने.३.१२५ ॥ हेंवांचूनि पार्था । राहाटों नये अन्यथा । ऐसी आद्य हे कथा । श्रीमुरारि सांगे ॥ ज्ञाने.३.१२६ ॥ [भुञ्जते ते त्वघं पापा] जे देहचि आपणपें मानिती । आणि विषयांतें भोग्य म्हणती । यापरतें न स्मरती । आणिक कांहीं ॥ ज्ञाने.३.१२७ ॥ हें यज्ञोपकरण सकळ । नेणतसाते बरळ । अहंबुद्धी केवळ । भोगूं पाहती ॥ ज्ञाने.३.१२८ ॥ इंद्रियरुची-सारिखें । करविती पाक निकें । ते पापिये पातकें । सेविती जाण ॥ ज्ञाने.३.१२९ ॥ हें संपत्तिजात आघवें । हवनद्रव्य मानावें । मग स्वधर्मयज्ञें अर्पावें । आदिपुरुषीं ॥ ज्ञाने.३.१३० ॥ [ये पचन्त्यात्मकारणात्] हें सांडोनियां मूर्ख । आपणपेयालागीं देख । निपजविती पाक । नानाविध ॥ ज्ञाने.३.१३१ ॥ जिहीं यज्ञ सिद्धी जाये । परेशा तोष होये । तें हें सामान्य अन्न न होये । म्हणोनियां ॥ ज्ञाने.३.१३२ ॥ हें न म्हणावें साधारण । अन्न ब्रह्मरूप जाण । हें जीवनहेतु कारण । विश्वा यया ॥ ज्ञाने.३.१३३ ॥</p>
<p>अन्नाद्भवन्ति भूतानि पर्जन्यादन्नसम्भवः । यज्ञाद्भवति पर्जन्यो यज्ञः कर्मसमुद्भवः ॥ भ.गी.३.१४ ॥</p>
<p>[अन्नादिति] अन्नास्तव भूतें । प्ररोह पावती समस्तें । मग पर्जन्य या अन्नातें । सर्वत्र प्रसवे ॥ ज्ञाने.३.१३४ ॥ [यज्ञादिति] तया पर्जन्या यज्ञीं जन्म । यज्ञातें प्रकटी कर्म । -</p>
<p>कर्म ब्रह्मोद्भवं विद्धि ब्रह्माक्षरसमुद्भवम् । तस्मात्सर्वगतं ब्रह्म नित्यं यज्ञे प्रतिष्ठितम् ॥ भ.गी.३.१५ ॥</p>
<p>[कर्म ब्रह्मोद्भवं विद्धि] कर्मासि आदि ब्रह्म । वेदरूप ॥ ज्ञाने.३.१३५ ॥ [ब्रह्माक्षरसमुद्भवं] मग वेदांतें परात्पर । प्रसवतसे अक्षर । [तस्मादिति] म्हणऊनि हें चराचर । ब्रह्मबद्ध ॥ ज्ञाने.३.१३६ ॥ परी कर्माचिये मूर्ति । यज्ञीं अधिवास श्रुति । ऐकें सुभद्रापति । अखंड गा ॥ ज्ञाने.३.१३७ ॥</p>
<p>एवं प्रवर्तितं चक्रं नानुवर्तयतीह यः । अघायुरिन्द्रियारामो मोघं पार्थ स जीवति ॥ भ.गी.३.१६ ॥</p>
<p>[एवं प्रवर्तितं चक्रं] ऐसी हे आदि परंपरा । संक्षेपें तुज धनुर्धरा । सांगीतली या अध्वरा- । लागूनियां ॥ ज्ञाने.३.१३८ ॥ [नानुवर्तयतीह यः] म्हणूनि समूळ हा उचितु । स्वधर्मरूप क्रतु । नानुष्ठी जो मत्तु । लोकी इये ॥ ज्ञाने.३.१३९ ॥ [अघायुरिन्द्रियारामः] तो पातकांची राशी । जाण भार भूमीसी । जो कुकर्में इंद्रियांसी । उपेगा गेला ॥ ज्ञाने.३.१४० ॥ [मोघं पार्थ स जीवति] तें जन्मकर्म सकळ । अर्जुना अति निष्फळ । जैसें की अभ्रपटळ । अकाळींचें ॥ ज्ञाने.३.१४१ ॥ कां गळां स्तन अजेचे । तैसें जियालें देखें तयाचें । जया अनुष्ठान स्वधर्माचें । घडेचि ना ॥ ज्ञाने.३.१४२ ॥ [अयं भावः] म्हणोनि ऐकें पांडवा । हा स्वधर्म कवणें न संडावा । सर्वभावें भजावा । हाचि एक ॥ ज्ञाने.३.१४३ ॥ हां गा शरीर जरी जाहलें । तरी कर्तव्य वोघें आलें । मग उचित कां आपलें । वोसंडावें ॥ ज्ञाने.३.१४४ ॥ परिस पां सव्यसाची । मूर्ति लाहोनि देहाची । खंती करिती कर्माची । ते गांवढे गा ॥ ज्ञाने.३.१४५ ॥</p>
<p>यस्त्वात्मरतिरेव स्यादात्मतृप्तश्च मानवः । आत्मन्येव च संतुष्टस्तस्य कार्यं न विद्यते ॥ भ.गी.३.१७ ॥</p>
<p>[यस्त्विति] देखें असतेनि देहधर्में । एथ तोचि एक न लिंपे कर्में । जो अखंडित रमे । आपणपें ॥ ज्ञाने.३.१४६ ॥ [आत्मनीति] जे तो आत्मबोधें तोषला । तरी कृतकार्य देख जाहला । म्हणोनि सहज सांडवला । कर्मसंगा ॥ ज्ञाने.३.१४७ ॥</p>
<p>नैव तस्य कृतेनार्थो नाकृतेनेह कश्चन । न चास्य सर्वभूतेषु कश्चिदर्थव्यपाश्रयः ॥ भ.गी.३.१८ ॥</p>
<p>[नैव तस्येत्यर्धं] तृप्ति जालिया जैसीं । साधनें सरती आपैसीं । देखें आत्मतुष्टीं तैसीं । कर्में नाहीं ॥ ज्ञाने.३.१४८ ॥ [न चेत्युत्तरार्धं] जंववरी अर्जुना । तो बोध भेटेना मना । तंवचि या साधनां । भजावें लागे ॥ ज्ञाने.३.१४९ ॥</p>
<p>तस्मादसक्तः सततं कार्यं कर्म समाचर । असक्तो ह्याचरन्कर्म परमाप्नोति पूरुषः ॥ भ.गी.३.१९ ॥</p>
<p>[तस्मादिति] म्हणऊनि तूं नियत । सकळ कामनारहित । होऊनियां उचित । स्वधर्में राहाटें ॥ ज्ञाने.३.१५० ॥ [असक्त इति] जे स्वधर्में निष्कामता । अनुसरले पार्था । ते कैवल्यपद तत्त्वता । पावले जगीं ॥ ज्ञाने.३.१५१ ॥</p>
<p>कर्मणैव हि संसिद्धिमास्थिता जनकादयः । लोकसङ्ग्रहमेवापि सम्पश्यन्कर्तुमर्हसि ॥ भ.गी.३.२० ॥</p>
<p>[कर्मणैवेति] देख पां जनकादिक । कर्मजात अशेख । न सांडितां मोक्षसुख । पावते जाहले ॥ ज्ञाने.३.१५२ ॥ [लोकसङ्ग्रहमिति] याकारणें पार्था । होआवी कर्मीं आस्था । हे आणिकाही एका अर्था । उपकारेल ॥ ज्ञाने.३.१५३ ॥ जे आचरतां आपणपयां । देखी लागेल लोका यया । तरी चुकेल हा अपाया । प्रसंगेंचि ॥ ज्ञाने.३.१५४ ॥ देखें प्राप्तार्थ जाहले । जे निष्कामता पावले । तयांही कर्तव्य असे उरलें । लोकांलागीं ॥ ज्ञाने.३.१५५ ॥ मार्गीं अंधासरिसा । पुढें देखणाही चाले जैसा । अज्ञाना प्रकटावा धर्म तैसा । आचरोनी ॥ ज्ञाने.३.१५६ ॥ हां गा ऐसें जरी न कीजे । तरी अज्ञाना काय उमजे । तिहीं कवणेपरी जाणिजे । मार्गातें या ॥ ज्ञाने.३.१५७ ॥</p>
<p>यद्यदाचरति श्रेष्ठस्तत्तदेवेतरो जनः । स यत्प्रमाणं कुरुते लोकस्तदनुवर्तते ॥ भ.गी.३.२१ ॥</p>
<p>[यद्यदिति] एथ वडील जें जें करिती । तया नाम धर्म ठेविती । [स इति] तेंचि येर अनुष्ठिती । सामान्य सकळ ॥ ज्ञाने.३.१५८ ॥ [चूर्णिका] हें ऐसें स्वभावें । म्हणोनि कर्म न संडावें । विशेषें आचरावें । लागे संतीं ॥ ज्ञाने.३.१५९ ॥</p>
<p>न मे पार्थास्ति कर्तव्यं त्रिषु लोकेषु किञ्चन । नानवाप्तमवाप्तव्यं वर्त एव च कर्मणि ॥ भ.गी.३.२२ ॥</p>
<p>[न मे पार्थेति] आतां आणिकाचिया गोठी । कायशा सांगों किरीटी । देखें मीचि इये राहाटी । वर्तत असें ॥ ज्ञाने.३.१६० ॥ काय सांकडें कांहीं मातें । की कवणें एकें आर्तें । आचरें मी धर्मातें । म्हणसी जरी ॥ ज्ञाने.३.१६१ ॥ तरी पुरतेपणालागीं । आणिक दुसरा नाहीं जगीं । ऐसी सामग्री माझ्या आंगीं । जाणसी तूं ॥ ज्ञाने.३.१६२ ॥ [नानवाप्तमिति] मृत गुरुपुत्र आणिला । तो तुवां पवाडा देखिला । तोही मी उगला । कर्मीं वर्तें ॥ ज्ञाने.३.१६३ ॥</p>
<p>यदि ह्यहं न वर्तेयं जातु कर्मण्यतन्द्रितः । मम वर्त्मानुवर्तन्ते मनुष्याः पार्थ सर्वशः ॥ भ.गी.३.२३ ॥</p>
<p>[यदीति] परी स्वधर्मीं वर्तें कैसा । साकांक्ष कां होय जैसा । तयाचि एका उद्देशा- । लागोनियां ॥ ज्ञाने.३.१६४ ॥ [मम वर्त्मेति] जें भूतजात सकळ । असे आम्हांआधीनचि केवळ । तरी न व्हावें बरळ । म्हणोनियां ॥ ज्ञाने.३.१६५ ॥</p>
<p>उत्सीदेयुरिमे लोका न कुर्यां कर्म चेदहम् । सङ्करस्य च कर्ता स्यामुपहन्यामिमाः प्रजाः ॥ भ.गी.३.२४ ॥</p>
<p>[न कुर्यां कर्म चेदहं] आम्ही पूर्णकाम होउनी । जरी आत्मस्थिति राहुनी । [सङ्करस्येति] तरी प्रजा हे कैसेनी । निस्तरेल ॥ ज्ञाने.३.१६६ ॥ [उत्सीदेयुरिति] इंहीं आमुची वास पाहावी । मग वर्ततीपरी जाणावी । ते लोकस्थिति आघवी । नासिली होईल ॥ ज्ञाने.३.१६७ ॥ [चूर्णिका] म्हणोनि समर्थ जो एथेें । आथिला सर्वज्ञते । तेणें विशेषें कर्मातें । त्यजावें ना ॥ ज्ञाने.३.१६८ ॥</p>
<p>सक्ताः कर्मण्यविद्वांसो यथा कुर्वन्ति भारत । कुर्याद्विद्वांस्तथासक्तश्चिकीर्षुर्लोकसङ्ग्रहम् ॥ भ.गी.३.२५ ॥</p>
<p>[सक्ताः कर्मणीति] देखें फळाचिया आशा । आचरे कामुक जैसा । [कुर्याद्विद्वांस्तथासक्तः] कर्मीं भर होआवा तैसा । निराशाही ॥ ज्ञाने.३.१६९ ॥ [चिकीर्षुर्लोकसङ्ग्रहम्] जे पुढतपुढतीं पार्था । हे सकळ लोकसंस्था । रक्षणीय सर्वथा । म्हणऊनियां ॥ ज्ञाने.३.१७० ॥ [चूर्णिका] मार्गाधारें वर्तावें । विश्व हें मोहरे लावावें । अलौकिक नोहावें । लोकांप्रति ॥ ज्ञाने.३.१७१ ॥</p>
<p>न बुद्धिभेदं जनयेदज्ञानां कर्मसङ्गिनाम् । जोषयेत्सर्वकर्माणि विद्वान्युक्तः समाचरन् ॥ भ.गी.३.२६ ॥</p>
<p>[न बुद्धिभेदमिति] जें सायासें स्तन्य सेवी । तें पक्वान्नें केवीं जेवी । म्हणोनि बाळका जैसीं नेदावीं । धनुर्धरा ॥ ज्ञाने.३.१७२ ॥ तैसी कर्मीं जयां अयोग्यता । तयांप्रति नैष्कर्म्यता । न प्रगटावी खेळतां । आदिकरुनी ॥ ज्ञाने.३.१७३ ॥ [जोषयेदिति] तेथें सत्क्रियाचि लावावी । तेचि एकी प्रशंसावी । निष्कर्मींही दावावी । आचरोनी ॥ ज्ञाने.३.१७४ ॥ तया लोकसंग्रहालागीं । वर्ततां कर्मसंगीं । तो कर्मबंध आंगीं । वाजेल ना ॥ ज्ञाने.३.१७५ ॥ जैसी बहुरूपियांची रावो राणी । स्त्रीपुरुषभावो नाहीं मनीं । परी लोकसंपादणी । तैसीच करिती ॥ ज्ञाने.३.१७६ ॥</p>
<p>प्रकृतेः क्रियमाणानि गुणैः कर्माणि सर्वशः । अहङ्कारविमूढात्मा कर्ताहमिति मन्यते ॥ भ.गी.३.२७ ॥</p>
<p>देखें पुढिलांचें वोझें । जरी आपुला माथां घेइजे । तरी सांगें कां न दाटिजे । धनुर्धरा ॥ ज्ञाने.३.१७७ ॥ [प्रकृतेरिति] तैसीं शुभाशुभें कर्में । जियें निपजती प्रकृतिधर्में । [अहमिति] तियें मूर्ख मतिभ्रमें । मी कर्ता म्हणे ॥ ज्ञाने.३.१७८ ॥ ऐसा अहंकारारूढ । एकदेशी मूढ । तया हा परमार्थ गूढ । प्रगटावा ना ॥ ज्ञाने.३.१७९ ॥ हें असो प्रस्तुत । सांगिजेल तुज हित । तें अर्जुना देऊनि चित्त । अवधारीं पां ॥ ज्ञाने.३.१८० ॥</p>
<p>तत्त्ववित्तु महाबाहो गुणकर्मविभागयोः । गुणा गुणेषु वर्तन्त इति मत्वा न सज्जते ॥ भ.गी.३.२८ ॥</p>
<p>[तत्त्वविदिति] जे तत्त्वज्ञानियांच्या ठायीं । तो प्रकृतिभाव नाहीं । जेथ कर्मजात पाहीं । निपजत असे ॥ ज्ञाने.३.१८१ ॥ ते देहाभिमान सांडुनी । गुणकर्में वोलांडुनी । [गुणा गुणेषु वर्तन्त] साक्षिभूत होउनी । वर्तती देहीं ॥ ज्ञाने.३.१८२ ॥ [इति मत्वा न सज्जते] म्हणोनि शरीरी जरी होती । तरी कर्मबंधा नाकळती । जैसा कां भूतचेष्टा गभस्ती । घेपवेना ॥ ज्ञाने.३.१८३ ॥</p>
<p>प्रकृतेर्गुणसम्मूढाः सज्जन्ते गुणकर्मसु । तानकृत्स्नविदो मन्दान्कृत्स्नविन्न विचालयेत् ॥ भ.गी.३.२९ ॥</p>
<p>[प्रकृतेरिति] एथ कर्मीं तोचि लिंपे । जो गुणसंभ्रमें घेपे । प्रकृतीचेनि आटोपें । वर्तत असे ॥ ज्ञाने.३.१८४ ॥ [तानिति] इंद्रियें गुणाधारें । राहाटती निजव्यापारें । [कृत्स्नविदिति] तें परकर्म बलात्कारें । आपादी जो ॥ ज्ञाने.३.१८५ ॥</p>
<p>मयि सर्वाणि कर्माणि संन्यस्याध्यात्मचेतसा । निराशीर्निर्ममो भूत्वा युध्यस्व विगतज्वरः ॥ भ.गी.३.३० ॥</p>
<p>[मयीति] तरी उचितें कर्में आघवीं । तुवां आचरोनि मज अर्पावीं । परी चित्तवृत्ति विन्यसावी । आत्मरूपीं ॥ ज्ञाने.३.१८६ ॥ [निराशीर्निर्ममो भूत्वा] आणि हें कर्म मी कर्ता । कां आचरेन या अर्था । ऐसा अभिमान झणें चित्ता । रिघों देसी ॥ ज्ञाने.३.१८७ ॥ तुवां शरीरपरा नोहावें । कामनाजात सांडावें । मग अवसरोचित भोगावे । भोग सकळ ॥ ज्ञाने.३.१८८ ॥ [युध्यस्व] आतां कोदंड घेऊनि हातीं । आरूढ पां इये रथीं । देईं आलिंगन वीरवृत्ती । समाधानें ॥ ज्ञाने.३.१८९ ॥ जगीं कीर्ति रूढवीं । स्वधर्माचा मान वाढवीं । इया भारापासोनि सोडवीं । मेदिनी हे ॥ ज्ञाने.३.१९० ॥ [विगतज्वरः] आतां पार्था निःशंक होईं । या संग्रमा चित्त देईं । एथ हेंवांचूनि कांहीं । बोलों नये ॥ ज्ञाने.३.१९१ ॥</p>
<p>ये मे मतमिदं नित्यमनुतिष्ठन्ति मानवाः । श्रद्धावन्तोऽनसूयन्तो मुच्यन्ते तेऽपि कर्मभिः ॥ भ.गी.३.३१ ॥</p>
<p>[ये मे इति] हें अनुपरोध मत माझें । जिहीं परमादरें स्वीकारिजे । [श्रद्धावन्त इति] श्रद्धापूर्वक अनुष्ठिजे । धनुर्धरा ॥ ज्ञाने.३.१९२ ॥ तेही सकळ कर्मीं वर्तत । जाण पां कर्मरहित । म्हणोनि हें निश्चित । करणीय गा ॥ ज्ञाने.३.१९३ ॥</p>
<p>ये त्वेतदभ्यसूयन्तो नानुतिष्ठन्ति मे मतम् । सर्वज्ञानविमूढांस्तान्विद्धि नष्टानचेतसः ॥ भ.गी.३.३२ ॥</p>
<p>[येत्विति] ना तरी प्रकृतिमंत होउनी । इंद्रियां लळा देउनी । जे हें माझें मत अव्हेरुनी । वोसंडिती ॥ ज्ञाने.३.१९४ ॥ जे सामान्यत्वें लेखिती । अवज्ञा करूनि देखिती । कां हा अर्थवाद म्हणती । वाचाळपणें ॥ ज्ञाने.३.१९५ ॥ [सर्वज्ञानविमूढांस्तान्विद्धि] ते मोहमदिरा भुलले । विषयविषें घेरिले । अज्ञानपंकी बुडाले । निभ्रांत मानीं ॥ ज्ञाने.३.१९६ ॥ [नष्टान्] देखें शवाच्या हातीं दिधलें । जैसें कां रत्न वायां गेलें । ना तरी जात्यंधा पाहलें । प्रमाण नोहे ॥ ज्ञाने.३.१९७ ॥ कां चंद्राचा उदय जैसा । उपयोगा नवचे वायसा । मूर्खा विवेक हा तैसा । रुचेल ना ॥ ज्ञाने.३.१९८ ॥ तैसे जे पार्था । विमुख या परमार्था । तयांसीं भाषण सर्वथा । करावें ना ॥ ज्ञाने.३.१९९ ॥ [अचेतसः] म्हणोनि ते न मानिती । आणि निंदाही करूं लागती । सांगें पतंग काय साहाती । प्रकाशातें ॥ ज्ञाने.३.२०० ॥ पतंगा दीपीं आलिंगन । तेथ त्यासी अचुक मरण । तेवीं विषयाचरण । आत्मघाता ॥ ज्ञाने.३.२०१ ॥</p>
<p>सदृशं चेष्टते स्वस्याः प्रकृतेर्ज्ञानवानपि । प्रकृतिं यान्ति भूतानि निग्रहः किं करिष्यति ॥ भ.गी.३.३३ ॥</p>
<p>[सदृशं चेष्टत इति] म्हणोनि इंद्रियें एकें । जाणतेनि पुरुखें । लाळावीं ना कौतुकें । आदिकरुनी ॥ ज्ञाने.३.२०२ ॥ हां गा सर्पेंसीं खेळों येईल । की व्याघ्रसंसर्ग सिद्धि जाईल । सांगें हालाहल जिरेल । सेविलिया काई ॥ ज्ञाने.३.२०३ ॥ देखें खेळतां अग्नि लागला । मग तो न सांवरे जैसा उधवला । तैसा इंद्रियां लळा दिधला । भला नोहे ॥ ज्ञाने.३.२०४ ॥ येरवीं तरी अर्जुना । या शरीरा पराधीना । कां नाना भोगरचना । मेळवावी ॥ ज्ञाने.३.२०५ ॥ आपण सायासेंकरूनि बहुतें । सकळही समृद्धिजातें । उदोअस्त या देहातें । प्रतिपाळावे कां ॥ ज्ञाने.३.२०६ ॥ सर्वस्वें शिणोनि एथें । आर्जवावीं संपत्तिजातें । तेणें स्वधर्म सांडूनि देहातें । पोखावें काई ॥ ज्ञाने.३.२०७ ॥ [प्रकृतिं यान्ति भूतानीति । भावार्थः] मग हें तंव पांचमेळावा । शेखीं अनुसरेल पंचत्वा । ते वेळीं केला कें गिंवसावा । शीण आपुला ॥ ज्ञाने.३.२०८ ॥ म्हणूनि केवळ देहभरण । ते जाणें उघडी नागवण । यालागीं एथ अंतःकरण । देयावें ना ॥ ज्ञाने.३.२०९ ॥</p>
<p>इन्द्रियस्येन्द्रियस्यार्थे रागद्वेषौ व्यवस्थितौ । तयोर्न वशमागच्छेत्तौ ह्यस्य परिपन्थिनौ ॥ भ.गी.३.३४ ॥</p>
<p>[इन्द्रियस्येति] येऱ्हवीं इंद्रियांचिया अर्था- । सारिखा विषय पोषितां । संतोष कीर चित्ता । आपजेल ॥ ज्ञाने.३.२१० ॥ परी तो संवचोराचा सांगात । जैसा नावेक स्वस्थ । जंव नगराचा प्रांत । सांडिजेना ॥ ज्ञाने.३.२११ ॥ बापा विषयाची मधुरता । झणें आवडी उपजे चित्ता । तो परिणाम विचारितां । प्राण हरी ॥ ज्ञाने.३.२१२ ॥ देखें इंद्रियीं काम असे । तो लावी सुखदुराशे । जैसा गळीं मीन आमिषें । भुलविजे गा ॥ ज्ञाने.३.२१३ ॥ परी तयामाजी गळु आहे । जो प्राणातें घेऊनि जाये । तो जैसा ठाउवा नोहे । झांकलेपणें ॥ ज्ञाने.३.२१४ ॥ तैसें अभिलाषें येणें कीजेल । विषयांची आशा धरिजेल । तरी वरपडा होइजेल । क्रोधानळा ॥ ज्ञाने.३.२१५ ॥ जैसा कवळोनियां पारधी । घातेचिये संधी । आणी मृगातें बुद्धी । साधावया ॥ ज्ञाने.३.२१६ ॥ [तयोरिति] एथ तैसीचि परी आहे । म्हणूनि संग हा तुज नोहे । पार्था दोन्ही काम क्रोध हे । घातक जाणें ॥ ज्ञाने.३.२१७ ॥ म्हणऊनि हा आश्रयोचि न करावा । मनेंही आठवो न धरावा । एक निजवृत्तीचा वोलावा । नासों नेदीं ॥ ज्ञाने.३.२१८ ॥</p>
<p>श्रेयान्स्वधर्मो विगुणः परधर्मात्स्वनुष्ठितात् । स्वधर्मे निधनं श्रेयः परधर्मो भयावहः ॥ भ.गी.३.३५ ॥</p>
<p>[श्रेयान्स्वधर्मो विगुणः] अगा स्वधर्म हा आपुला । जरी कां कठिण जाहला । तरी हाचि अनुष्ठिला । भला देखें ॥ ज्ञाने.३.२१९ ॥ [परधर्मात्स्वनुष्ठितात्] येरु आचार जो परावा । तो देखतां कीर बरवा । परी आचरतेनि आचरावा । आपुलाचि ॥ ज्ञाने.३.२२० ॥ सांगें शूद्रघरीं आघवीं । पक्वान्नें आहाति बरवीं । तीं द्विजें केवीं सेवावीं । दुर्बळ जरी जाहला ॥ ज्ञाने.३.२२१ ॥ हें अनुचित कैसेनि कीजे । अग्रह्य केवीं इच्छिजे । अथवा इच्छिलेंही पाविजे । विचारीं पां ॥ ज्ञाने.३.२२२ ॥ तरी लोकांचीं धवळारें । देखोनियां मनोहरें । असतीं आपुलीं तणारें । मोडावीं केवीं ॥ ज्ञाने.३.२२३ ॥ [स्वधर्मे निधनं श्रेयः] हें असो वनिता आपुली । कुरूप जरी जाहाली । तऱ्ही भोगितां तेचि भली । जियापरी ॥ ज्ञाने.३.२२४ ॥ तेवीं आवडे तैसा सांकड । आचरतां जऱ्ही दुवाड । तऱ्ही स्वधर्मचि सुरवाड । परत्रींचा ॥ ज्ञाने.३.२२५ ॥ [परधर्मो भयावहः] हां गा साकर आणि दूध । हें गौल्यें कीर प्रसिद्ध । परी कृमिदोषीं विरुद्ध । घेपे केवीं ॥ ज्ञाने.३.२२६ ॥ ऐसेनिही जरी सेविजेल । तरी ते आळुकीचि उरेल । जे तें परिणामीं पथ्य नव्हेल । धनुर्धरा ॥ ज्ञाने.३.२२७ ॥ [अयं भावः] म्हणोनि आणिकांसी जें विहित । आणि आपणपेयां अनुचित । तें नाचरावें जरी हित । विचारिजे ॥ ज्ञाने.३.२२८ ॥ या स्वधर्मातें अनुष्ठितां । वेंचु होईल जीविता । तोही निका वर उभयतां । दिसत असे ॥ ज्ञाने.३.२२९ ॥ ऐसें समस्त सुरशिरोमणी । बोलिजे जेथ श्रीशार्ङ्गपाणी । [अर्जुन उवाच-] तेथ अर्जुन म्हणे विनवणी । असे देवा ॥ ज्ञाने.३.२३० ॥ हें जें तुम्हीं सांगीतलें । तें सकळ कीर म्यां परिसिलें । तरी आतां पुसेन कांहीं आपुलें । अपेक्षित ॥ ज्ञाने.३.२३१ ॥</p>
<p>अर्जुन उवाच - अथ केन प्रयुक्तोऽयं पापं चरति पूरुषः । अनिच्छन्नपि वार्ष्णेय बलादिव नियोजितः ॥ भ.गी.३.३६ ॥</p>
<p>[अथेति] तरी देवा हें ऐसें कैसें । जे ज्ञानियांचीही स्थिती भ्रंशे । मार्ग सांडूनि अनारिसे । चालत देखों ॥ ज्ञाने.३.२३२ ॥ सर्वज्ञही जे होती । हे उपायही जाणती । तेही परधर्में व्यभिचरती । कवणें गुणें ॥ ज्ञाने.३.२३३ ॥ बीजा आणि भुसा । अंध निवाड नेणे जैसा । नावेक देखणाही तैसा । बरळे कां पां ॥ ज्ञाने.३.२३४ ॥ [अनिच्छन्निति] जे असता संग सांडिती । तेचि संसर्ग करितां न धाती । वनवासीही सेविती । जनपदातें ॥ ज्ञाने.३.२३५ ॥ [बलादिव नियोजितः] आपण तरी लपती । सर्वस्वें पाप चुकविती । परी बलात्कारें सुइजती । तयाचिमाजी ॥ ज्ञाने.३.२३६ ॥ जयाची जीवें घेती विवसी । तेचि जडोनि ठाके जीवेंसीं । चुकवितां ते गिंवसी । तयातेंचि ॥ ज्ञाने.३.२३७ ॥ ऐसा बलात्कारु एक दिसे । तो कवणाचा एथ आग्रहो असे । हें बोलावें हृषीकेशें । पार्थ म्हणे ॥ ज्ञाने.३.२३८ ॥</p>
<p>श्रीभगवानुवाच - काम एष क्रोध एष रजोगुणसमुद्भवः । महाशनो महापाप्मा विद्ध्येनमिह वैरिणम् ॥ भ.गी.३.३७ ॥</p>
<p>[श्रीभगवानुवाच] तंव हृदयकमळआराम । जो योगियांचा निष्कामकाम । तो म्हणतसे पुरुषोत्तम । सांगेन आइक ॥ ज्ञाने.३.२३९ ॥ [काम एष क्रोध एष] तरी हे काम क्रोध पाहीं । जयांतें कृपेची सांठवण नाहीं । हे कृतांताच्या ठायीं । मानिजती ॥ ज्ञाने.३.२४० ॥ हे ज्ञाननिधीचे भुजंग । विषयदरीचे वाघ । भजनमार्गींचे मांग । मारक जे ॥ ज्ञाने.३.२४१ ॥ हे देहदुर्गींचे धोंड । इंद्रियग्रमींचें कोंड । यांचें व्यामोहादिक बंड । जगावरी ॥ ज्ञाने.३.२४२ ॥ [रजोगुणसमुद्भवः] हे रजोगुण मानसाचे । समूळ आसुरियेचे । धायपण ययांचें । अविद्या केलें ॥ ज्ञाने.३.२४३ ॥ हे रजाचे कीर जाहले । परी तमासी पढियंते भले । तेणें निजपद यां दिधलें । प्रमाद मोह ॥ ज्ञाने.३.२४४ ॥ हे मृत्यूच्या नगरीं । मानिजती निकियापरी । जे जीविताचे वैरी । म्हणऊनियां ॥ ज्ञाने.३.२४५ ॥ [महाशनः] जयांसि भुकेलिया आमिषा । हें विश्व न पुरेचि घांसा । कुळवाडी यांची आशा । चाळीत असे ॥ ज्ञाने.३.२४६ ॥ कौतुकें कवळितां मुठी । जिये चवदा भुवनें थेंकुटीं । तिये भ्रांति ही धाकुटी । वाल्हीदुल्ही ॥ ज्ञाने.३.२४७ ॥ जे लोकत्रयाचें भातुकें । खेळतांचि खाय कवतिकें । तिच्या दासीपणाचेनि बिकें । तृष्णा जिये ॥ ज्ञाने.३.२४८ ॥ हें असो मोहें मानिजे । यातें अहंकारें घेपे दीजे । जेणें जग आपुलिया भोजें । नाचवीत असे ॥ ज्ञाने.३.२४९ ॥ [महापाप्मा] जेणें सत्याचा भोकसा काढिला । मग असत्य तृणकुटा भरिला । तो दंभ रूढविला । जगीं इंहीं ॥ ज्ञाने.३.२५० ॥ साध्वी शांति नागविली । मग माया मांगी श्रृंगारिली । तियेकरवीं विटाळविलीं । साधुवृंदें ॥ ज्ञाने.३.२५१ ॥ इंहीं विवेका त्राय फेडिली । वैराग्याची साल काढिली । जितया मान मोडिली । उपशमाची ॥ ज्ञाने.३.२५२ ॥ इंहीं संतोषवन खांडिलें । धैर्यदुर्ग पाडिले । आनंदरोप सांडिलें । उपडूनियां ॥ ज्ञाने.३.२५३ ॥ इहीं बोधाचीं रोपें लुंचिलीं । सुखाची लिपिही पुसिली । जिव्हारीं आगी सूदली । तापत्रयाची ॥ ज्ञाने.३.२५४ ॥ हे आंगा तंव घडले । जीवींचि आथि जडले । परी नातुडती गिंवसले । ब्रह्मादिकां ॥ ज्ञाने.३.२५५ ॥ हे चैतन्याचे शेजारीं । बसती ज्ञानाच्या एका हारीं । [विद्ध्येनमिह वैरिणम्] म्हणोनि प्रवर्तती महामारी । सांवरती ना ॥ ज्ञाने.३.२५६ ॥ हे जळेंवीण बुडविती । आगीवीण जाळिती । न बोलतां कवळिती । प्राणियांतें ॥ ज्ञाने.३.२५७ ॥ हे शस्त्रेंवीण साधिती । दोरेंवीण बांधिती । ज्ञानियासी तरी वधिती । पैज घेउनी ॥ ज्ञाने.३.२५८ ॥ हे चिखलेंवीण रोविती । पाशेंवीण गोविती । हे कवणाजोगे न होती । आंतुवटपणें ॥ ज्ञाने.३.२५९ ॥</p>
<p>धूमेनाव्रियते वह्निर्यथादर्शो मलेन च । यथोल्बेनावृतो गर्भस्तथा तेनेदमावृतम् ॥ भ.गी.३.३८ ॥</p>
<p>[यथोल्बेनावृतो गर्भः] जैसी चंदनाची मुळी । गिवसोनि घेपे व्याळीं । ना तरी उल्बाची खोळी । गर्भस्थासी ॥ ज्ञाने.३.२६० ॥ [धूमेनेति] कां प्रभावीण भानु । धूमेंवीण हुताशनु । जैसा दर्पण मळहीनु । कंहींच नसे ॥ ज्ञाने.३.२६१ ॥ [तथा तेनेदमावृतं] तैसें इंहींवीण एकलें । आम्हीं ज्ञान नाहीं देखिलें । जैसें कोंडेनि पांगुतलें । बीज निपजे ॥ ज्ञाने.३.२६२ ॥</p>
<p>आवृतं ज्ञानमेतेन ज्ञानिनो नित्यवैरिणा । कामरूपेण कौन्तेय दुष्पूरेणानलेन च ॥ भ.गी.३.३९ ॥</p>
<p>[आवृतं ज्ञानमेतेन] तैसें ज्ञान तरी शुद्ध । परी इंहीं असे प्ररुद्ध । [ज्ञानिनो नित्यवैरिणा] म्हणोनि तें अगाध । होऊनि ठेलें ॥ ज्ञाने.३.२६३ ॥ आधीं यांतें जिणावें । मग तें ज्ञान पावावें । [कामेत्यर्धं] तंव पराभवो न संभवे । रागद्वेषां ॥ ज्ञाने.३.२६४ ॥ यांतें साधावयालागीं । जें बळ आणिजे आंगीं । तें इंधनें जैसीं आगी । सावावो होय ॥ ज्ञाने.३.२६५ ॥</p>
<p>इन्द्रियाणि मनो बुद्धिरस्याधिष्ठानमुच्यते । एतैर्विमोहयत्येष ज्ञानमावृत्य देहिनम् ॥ भ.गी.३.४० ॥</p>
<p>[इन्द्रियाणीत्यस्य स्पष्टत्वादेकगीतिकयाभावार्थमाह] तैसे उपाय कीजती जे जे । ते यांसीच होती विरजे । म्हणोनि हटियांतें जिणिजे । इहींचि जगीं ॥ ज्ञाने.३.२६६ ॥ [चूर्णिका] ऐसियाही सांकडां बोला । एक उपाय आहे भला । तो करितां जरी आंगवला । तरी सांगेन तुज ॥ ज्ञाने.३.२६७ ॥</p>
<p>तस्मात्त्वमिन्द्रियाण्यादौ नियम्य भरतर्षभ । पाप्मानं प्रजहि ह्येनं ज्ञानविज्ञाननाशनम् ॥ भ.गी.३.४१ ॥</p>
<p>[तस्मादिति] इयांचा पहिला कुरुठा इंद्रियें । एथूनि प्रवृत्ति कर्मातें विये । [पाप्मानमित्यर्धं] आधीं निर्दळूं घालीं तियें । सर्वथैव ॥ ज्ञाने.३.२६८ ॥</p>
<p>इन्द्रियाणि पराण्याहुरिन्द्रियेभ्यः परं मनः । मनसस्तु परा बुद्धिर्यो बुद्धेः परतस्तु सः ॥ भ.गी.३.४२ ॥</p>
<p>[इन्द्रियाणीति स्पष्टं । मनस इति] मग मनाची धांव पारुषेल । आणि बुद्धीची सोडवण होईल । इतुकेनि थारा मोडेल । या पापियांचा ॥ ज्ञाने.३.२६९ ॥</p>
<p>एवं बुद्धेः परं बुद्ध्वा संस्तभ्यात्मानमात्मना । जहि शत्रुं महाबाहो कामरूपं दुरासदम् ॥ भ.गी.३.४३ ॥ ॐ तत्सदिति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे कर्मयोगो नाम तृतीयोऽध्यायः ॥ पुष्पिका ॥</p>
<p>[संस्तभ्यात्मानमात्मना] हे अंतरींहूनि जरी फिटले । [जहीत्यर्धं] तरी निभ्रांत जाण निवटले । जैसें रश्मीवीण उरलें । मृगजळ नाहीं ॥ ज्ञाने.३.२७० ॥ तैसे रागद्वेष जरी निमाले । [एवं बुद्धेः परं बुद्ध्वा] तरी ब्रह्मींचें स्वराज्य आलें । मग तो भोगी सुख आपुलें । आपणचि ॥ ज्ञाने.३.२७१ ॥ ते गुरुशिष्यांची गोठी । पिंडपदांची गांठी । तेथ स्थिर राहोनि नुठीं । कवणे काळीं ॥ ज्ञाने.३.२७२ ॥ ऐसें सकळ सिद्धांचा रावो । देवी लक्ष्मीयेचा नाहो । राया ऐकें देवदेवो । बोलता जाहला ॥ ज्ञाने.३.२७३ ॥ [उत्तराध्यायबीजं] आतां पुनरपि तो अनंत । आद्य एकी मात । सांगेल तेथ पंडुसुत । प्रश्न करील ॥ ज्ञाने.३.२७४ ॥ तया बोलाचा हन पाड । की रसवृत्तीचा निवाड । येणें श्रोतयां होईल सुरवाड । श्रवणसुखाचा ॥ ज्ञाने.३.२७५ ॥ ज्ञानदेवो म्हणे निवृत्तीचा । चांग उठावा करूनि उन्मेषाचा । मग संवाद श्रीहरिपार्थांचा । भोगावा बापा ॥ ज्ञाने.३.२७६ ॥</p>
<p>इति श्रीज्ञानदेवविरचितायां भावार्थदीपिकायां तृतीयोऽध्यायः ॥ ३ ॥ श्लोक ४३, ओव्या २७६.</p>
</section>
</body>
</html>
