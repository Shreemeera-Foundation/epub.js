<?xml version="1.0" encoding="UTF-8"?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="en-US">
<head>
  <meta charset="utf-8" />
  <meta name="generator" content="pandoc" />
  <title>ch001.xhtml</title>
  <style>
    code{white-space: pre-wrap;}
    span.smallcaps{font-variant: small-caps;}
    span.underline{text-decoration: underline;}
    div.column{display: inline-block; vertical-align: top; width: 50%;}
    div.hanging-indent{margin-left: 1.5em; text-indent: -1.5em;}
    ul.task-list{list-style: none;}
  </style>
  <link rel="stylesheet" type="text/css" href="../styles/stylesheet1.css" />
</head>
<body epub:type="bodymatter">
<section id="shreejñāneshwarī-adhyay-1-devanagari" class="level1 unnumbered">
<h1 class="unnumbered">ShreeJñāneshwarī Adhyay 1 Devanagari</h1>
<p>॥ श्रीज्ञानेश्वरी ॥</p>
<p>अध्याय १ ला</p>
<p>ॐ नमो जी आद्या । वेदप्रतिपाद्या । जय जय स्वसंवेद्या । आत्मरूपा ॥ ज्ञाने.१.१ ॥ देवा तूंचि गणेश । सकळार्थमतिप्रकाश । म्हणे निवृत्तिदास । अवधारिजो जी ॥ ज्ञाने.१.२ ॥ हें शब्दब्रह्म अशेष । तेचि मूर्ति सुवेष । तेथ वर्णवपु निर्दोष । मिरवत असे ॥ ज्ञाने.१.३ ॥ स्मृती तेचि अवयव । देखा आंगिक भाव । तेथ लावण्याची ठेव । अर्थशोभा ॥ ज्ञाने.१.४ ॥ अष्टादश पुराणें । तींचि मणिभूषणें । पदपद्धती खेवणें । प्रमेयरत्नांचीं ॥ ज्ञाने.१.५ ॥ पदबंध नागर । तेंचि रंगाथिलें अंबर । जेथ साहित्य वाणें सपूर । उजाळाचें ॥ ज्ञाने.१.६ ॥ देखा काव्यनाटका । जें निर्धारितां सकौतुका । त्याचि रुणझुणती क्षुद्रघंटिका । अर्थध्वनि ॥ ज्ञाने.१.७ ॥ नाना प्रमेयांची परी । निपुणपणें पाहतां कुसरी । दिसती उचित पदें माझारीं । रत्नें भलीं ॥ ज्ञाने.१.८ ॥ जेथ व्यासादिकांची मती । तेचि मेखळा मिरवती । चोखाळपणें झळकती । पल्लवसडका ॥ ज्ञाने.१.९ ॥ देखा षड्दर्शनें ह्मणिपती । तेचि भुजांची आकृती । ह्मणऊनि विसंवाद धरिती । आयुधें हातीं ॥ ज्ञाने.१.१० ॥ तरी तर्क तोचि फरशु । नीतिभेद अंकुशु । वेदान्त तो महारसु । मोदक मिरवे ॥ ज्ञाने.१.११ ॥ एके हातीं दंत । जो स्वभावता खंडित । तो बौद्धमतसंकेत । वार्तिकाचा ॥ ज्ञाने.१.१२ ॥ मग सहजें सत्कारवाद । तो पद्मकर वरद । धर्मप्रतिष्ठा तो सिद्ध । अभयहस्त ॥ ज्ञाने.१.१३ ॥ देखा विवेक तंव सुविमळ । तोचि शुंडादंड सरळ । जेथ परमानंद केवळ । महासुखाचा ॥ ज्ञाने.१.१४ ॥ तरी संवाद तोचि दशन । जो समताशुभ्रवर्ण । देव उन्मेषसूक्ष्मेक्षण । विघ्नराज ॥ ज्ञाने.१.१५ ॥ मज अवगमलिया दोनी । मीमांसा श्रवणस्थानीं । बोधमदामृत मुनी । अली सेविती ॥ ज्ञाने.१.१६ ॥ प्रमेयप्रवाल सुप्रभ । द्वैताद्वैत तेचि निकुंभ । सरिसे एकवटती इभ- । मस्तकावरी ॥ ज्ञाने.१.१७ ॥ उपरि वेदोपनिषदें । जियें उदारज्ञानमकरंदें । तियें कुसुमें मुकुटीं सुगंधें । शोभती भलीं ॥ ज्ञाने.१.१८ ॥ अकार चरणयुगुल । उकार उदर विशाल । मकार महामंडल । मस्तकाकारें ॥ ज्ञाने.१.१९ ॥ हे तीन्ही एकवटले । तेथ शब्दब्रह्म कवळलें । तें मियां श्रीगुरुकृपा नमिलें । आदिबीज ॥ ज्ञाने.१.२० ॥ आतां अभिनव वाग्विलासिनी । जे चातुर्यार्थकलाकामिनी । ते श्रीशारदा विश्वमोहिनी । नमिली मियां ॥ ज्ञाने.१.२१ ॥ मजहृदयीं सद्गुरू । जेणें तारिलों हा संसारपूरू । ह्मणऊनि विशेषें अत्यादरू । विवेकावरी ॥ ज्ञाने.१.२२ ॥ जैसें डोळ्यां अंजन भेटे । ते वेळीं दृष्टीसी फांटा फुटे । मग वास पाहिजे तेथ प्रगटे । महानिधी ॥ ज्ञाने.१.२३ ॥ कां चिंतामणी आलिया हातीं । सदा विजयवृत्ति मनोरथीं । तैसा मी पूर्णकाम श्रीनिवृत्ति । ज्ञानदेव ह्मणे ॥ ज्ञाने.१.२४ ॥ ह्मणोनि जाणतेनें गुरु भजिजे । तेणें कृतकार्य होइजे । जैसें मूळसिंचनें सहजें । शाखा पल्लव संतोषती ॥ ज्ञाने.१.२५ ॥ कां तीर्थें जियें त्रिभुवनीं । तियें घडती समुद्रावगाहनीं । ना तरी अमृतरसास्वादनीं । रस सकळ ॥ ज्ञाने.१.२६ ॥ तैसा पुढतपुढती तोचि । मियां अभिवंदिला श्रीगुरूचि । अभिलषित मनोरुचि । पुरविता तो ॥ ज्ञाने.१.२७ ॥ आतां अवधारा कथा गहन । जे सकळ कथां जन्मस्थान । कीं अभिनव उद्यान । विवेकतरूचें ॥ ज्ञाने.१.२८ ॥ ना तरी सर्व सुखाची आदि । जे प्रमेयमहानिधि । नाना नवरससुधाब्धि । परिपूर्ण हे ॥ ज्ञाने.१.२९ ॥ कीं परमधाम प्रगट । सर्व विद्यांचें मूळपीठ । शास्त्रजातां वसौट । अशेषांचें ॥ ज्ञाने.१.३० ॥ ना तरी सकळ धर्मांचें माहेर । सज्जनांचें जिव्हार । लावण्यरत्नभांडार । शारदेचें ॥ ज्ञाने.१.३१ ॥ नाना कथारूपें भारती । प्रगटली असे त्रिजगतीं । आविष्करोनि महामती । व्यासाचिये ॥ ज्ञाने.१.३२ ॥ ह्मणोनि हा काव्यां रावो । ग्रंथगुरुवतीचा ठावो । एथूनि रसां झाला आवो । रसाळपणाचा ॥ ज्ञाने.१.३३ ॥ तेवींचि आइका आणीक एक । एथूनि शब्दश्री सच्छास्त्रिक । आणि महाबोधीं कोंवळीक । दुणावली ॥ ज्ञाने.१.३४ ॥ एथ चातुर्य शाहणें झालें । प्रमेय रुचीस आलें । आणि सौभाग्य पोखलें । सुखाचें एथ ॥ ज्ञाने.१.३५ ॥ माधुर्यीं मधुरता । शृंगारीं सुरेखता । रूढपण उचितां । दिसलें भलें ॥ ज्ञाने.१.३६ ॥ एथ कळाविदपण कळा । पुण्यासि प्रताप आगळा । ह्मणऊनि जनमेजयाचे अवलीळा । दोष हरले ॥ ज्ञाने.१.३७ ॥ आणि पाहतां नावेक । रंगीं सुरंगतेची आगळिक । गुणां सगुणपणाचें बिक । बहुवस एथ ॥ ज्ञाने.१.३८ ॥ भानुतेजें धवळलें । जैसें त्रैलोक्य दिसे उजळिलें । तैसें व्यासमतीं कवळिलें । मिरवे विश्व ॥ ज्ञाने.१.३९ ॥ कां सुक्षेत्रीं बीज घातलें । तें आपुलियापरी विस्तारलें । तैसें भारतीं सुरवाडलें । अर्थजात ॥ ज्ञाने.१.४० ॥ ना तरी नगरांतरीं वसिजे । तरी नागरचि होइजे । तैसें व्यासोक्तितेजें । धवळत सकळ ॥ ज्ञाने.१.४१ ॥ कीं प्रथमवयसाकाळीं । लावण्याची नव्हाळी । प्रगटे जैसी आगळी । अंगनाअंगीं ॥ ज्ञाने.१.४२ ॥ ना तरी उद्यानीं माधवी घडे । तेथ वनशोभेची खाणी उघडे । आदिलापासोनि अपाडें । जियापरी ॥ ज्ञाने.१.४३ ॥ नाना घनीभूत सुवर्ण । जैसें न्याहाळितां साधारण । मग अळंकारीं बरवेपण । निवाड दावी ॥ ज्ञाने.१.४४ ॥ तैसें व्यासोक्ति अळंकारिलें । आवडे तें बरवेपण पातलें । तें जाणोनि आश्रयिलें ॥ इतिहासीं ॥ ज्ञाने.१.४५ ॥ नाना पुरतिये प्रतिष्ठेलागीं । सानीव धरूनि अंगीं । पुराणें आख्यानरूपें जगीं । भारता आलीं ॥ ज्ञाने.१.४६ ॥ म्हणऊनि महाभारतीं नाहीं । तें नोहे लोकीं तिहीं । येणेंकारणें म्हणिपे पाहीं । व्यासोच्छिष्ट जगत्त्रय ॥ ज्ञाने.१.४७ ॥ ऐसी जगीं सुरस कथा । ते जन्मभूमि परमार्था । मुनि सांगे नृपनाथा । जनमेजया ॥ ज्ञाने.१.४८ ॥ जें अद्वितीय उत्तम । पवित्रैक निरुपम । परम मंगळधाम । अवधारिजो ॥ ज्ञाने.१.४९ ॥ आतां भारतकमळपराग । गीताख्य प्रसंग । जो संवादला श्रीरंग । अर्जुनेंसीं ॥ ज्ञाने.१.५० ॥ ना तरी शब्दब्रह्माब्धि । मथियला व्यासबुद्धि । निवडिलें निरवधि । नवनीत हें ॥ ज्ञाने.१.५१ ॥ मग ज्ञानाग्निसंपर्कें । कडसिलें विवेकें । पद आलें परिपाकें । आमोदासी ॥ ज्ञाने.१.५२ ॥ जें अपेक्षिजे विरक्तीं । सदां अनुभविजे संतीं । सोहंभावें पारंगतीं । रमिजे जेथ ॥ ज्ञाने.१.५३ ॥ जें आकर्णिजे भक्तीं । जें आदिवंद्य त्रिजगतीं । ते भीष्मपर्वीं संगती । सांगिजेल ॥ ज्ञाने.१.५४ ॥ जें भगवद्गीता म्हणिजे । जें ब्रह्मेशांनीं प्रशंसिजे । जें सनकादिकीं सेविजे । आदरेंसीं ॥ ज्ञाने.१.५५ ॥ जैसे शारदीचिये चंद्रकळे- । माजि अमृतकण कोंवळे । ते वेंचिती मनें मवाळें । चकोरतलगें ॥ ज्ञाने.१.५६ ॥ तियापरी श्रोतां । अनुभवावी हे कथा । अति हळुवारपण चित्ता । आणूनियां ॥ ज्ञाने.१.५७ ॥ हे शब्देंवीण संवादिजे । इंद्रियां नेणतां भोगिजे । बोलाआदि झोंबिजे । प्रमेयासी ॥ ज्ञाने.१.५८ ॥ जैसेे भ्रमर पराग नेती । परी कमळदळें नेणती । तैसी परी आहे सेविती । ग्रंथीं इये ॥ ज्ञाने.१.५९ ॥ कां आपुला ठाय न सांडितां । आलिंगिजे चंद्र प्रगटतां । हा अनुराग भोगितां । कुमुदिनी जाणे ॥ ज्ञाने.१.६० ॥ ऐसेनि गंभीरपणें । स्थिरावलेनि अंतःकरणें । आथिला तोचि जाणे । मानूं इये ॥ ज्ञाने.१.६१ ॥ अहो अर्जुनाचिये पांती । जे परिसणया योग्य होती । तिहीं कृपा करूनि संतीं । अवधान द्यावें ॥ ज्ञाने.१.६२ ॥ हें सलगी म्यां म्हणितलें । चरणालागोनि विनविलें । प्रभू सखोल हृदय आपुलें । म्हणऊनियां ॥ ज्ञाने.१.६३ ॥ जैसा स्वभाव मायबापांचा । अपत्य बोले जरी बोबडी वाचा । तरी अधिक तयाचा । संतोष आथी ॥ ज्ञाने.१.६४ ॥ तैसा तुम्हीं मी अंगिकारिला । सज्जनीं आपुला म्हणितला । तरी उणें सहजें उपसाहला । प्रार्थूं काई ॥ ज्ञाने.१.६५ ॥ परी अपराध तो आणीक आहे । जें मी गीतार्थ कवळूं पाहें । तें अवधारा विनवूं लाहें । म्हणऊनियां ॥ ज्ञाने.१.६६ ॥ हें अनावर न विचारितां । वायांचि धिंवसा उपनला चित्ता । येरवीं काय भानुतेजीं खद्योता । शोभा आथी ॥ ज्ञाने.१.६७ ॥ कीं टिटिभू चांचुवरी । माप सूये सागरीं । मी नेणत त्यापरी । प्रवर्तें एथ ॥ ज्ञाने.१.६८ ॥ आयका आकाश गिवसावें । तरी आणीक त्याहूनि थोर होआवें । म्हणऊनि अपाड हें आघवें । निर्धारितां ॥ ज्ञाने.१.६९ ॥ तया गीतार्थाची थोरी । स्वयें शंभु विवरी । जेथ भवानी प्रश्न करी । चमत्कारोनी ॥ ज्ञाने.१.७० ॥ तेथ हर म्हणे नेणिजे । देवि जैसें कां स्वरूप तुझें । तैसें हें नित्य नूतन देखिजे । गीतातत्त्व ॥ ज्ञाने.१.७१ ॥ हा वेदार्थसागर । जया निद्रिताचा घोर । तो स्वयें श्रीसर्वेश्वर । प्रत्यक्ष अनुवादला ॥ ज्ञाने.१.७२ ॥ ऐसें जें अगाध । जेथ वेडावती वेद । तेथ अल्प मी मतिमंद । काय होय ॥ ज्ञाने.१.७३ ॥ हें अपार कैसेनि कवळावें । महातेज कवणें धवळावें । गगन मुठीं सुवावें । मशकें केवीं ॥ ज्ञाने.१.७४ ॥ परी एथ असे एक आधारू । तेणेंचि बोलें मी सधरू । जैं सानुकूळ श्रीगुरू । ज्ञानदेवो म्हणे ॥ ज्ञाने.१.७५ ॥ येऱ्हवीं तरी मी मूर्ख । जरी जाहला अविवेक । तऱ्ही संतकृपादीपक । सोज्वळ असे ॥ ज्ञाने.१.७६ ॥ लोहाचें कनक होये । हें सामर्थ्य परिसींच आहे । कां मृतही जीवित लाहे । अमृतसिद्धि ॥ ज्ञाने.१.७७ ॥ जरी प्रगटे सिद्धसरस्वती । तऱ्ही मुकया आथी भारती । एथ वस्तुसामर्थ्यशक्ती । नवल कायी ॥ ज्ञाने.१.७८ ॥ कां जयातें कामधेनु माय । तयासी अप्राप्य कांहीं आहे । म्हणऊनि मी प्रवर्तों लाहेें । ग्रंथीं इये ॥ ज्ञाने.१.७९ ॥ तरी न्यून तें पुरतें । अधिक तें सरतें । करूनि घ्यावें हें तुमतें । विनवित असें ॥ ज्ञाने.१.८० ॥ आतां देइजो अवधान । तुम्हीं बोलविला मी बोलेन । जैसें चेष्टे सूत्राधीन । दारुयंत्र ॥ ज्ञाने.१.८१ ॥ तैसा मी अनुगृहीत । साधूंचा निरूपित । ते आपला अलंकारित । भलतयापरी ॥ ज्ञाने.१.८२ ॥ तंव श्रीगुरु म्हणती राहीं । हें तुज बोलावें नलगे कांहीं । आतां ग्रंथा चित्त देईं । झडकरी वेगां ॥ ज्ञाने.१.८३ ॥ या बोला निवृत्तिदास । पावूनि परम उल्हास । म्हणे परिसा मना अवकाश । देऊनियां ॥ ज्ञाने.१.८४ ॥</p>
<p>धृतराष्ट्र उवाच - धर्मक्षेत्रे कुरुक्षेत्रे समवेता युयुत्सवः । मामकाः पाण्डवाश्चैव किमकुर्वत सञ्जय ॥ भ.गी.१.१ ॥</p>
<p>तरी पुत्रस्नेहें मोहित । [धृतराष्ट्र उवाच] धृतराष्ट्र असे पुसत । म्हणे संजया सांगें मात । [धर्मक्षेत्रे कुरुक्षेत्रे] कुरुक्षेत्रींची ॥ ज्ञाने.१.८५ ॥ जें धर्मालय म्हणिजे [मामकाः पाण्डवाश्चैव] तेथ पांडव आणि माझे । [समवेता युयुत्सवः] गेले असती व्याजें । जुंझाचेनि ॥ ज्ञाने.१.८६ ॥ [किमकुर्वत सञ्जय] तरी तिहीं येतुला अवसरीं । काय किजत असे येरयेरीं । तें झडकरी कथन करीं । मजप्रती ॥ ज्ञाने.१.८७ ॥</p>
<p>सञ्जय उवाच - दृष्ट्वा तु पाण्डवानीकं व्यूढं दुर्योधनस्तदा । आचार्यमुपसंगम्य राजा वचनमब्रवीत् ॥ भ.गी.१.२ ॥ पश्यैतां पाण्डुपुत्राणामाचार्य महतीं चमूम् । व्यूढां द्रुपदपुत्रेण तव शिष्येण धीमता ॥ भ.गी.१.३ ॥</p>
<p>[सञ्जय उवाच - पाण्डवानीकं व्यूढं] तिये वेळीं तो संजय बोले । म्हणे पांडवसैन्य उचललें । जैसें महाप्रळयीं पसरलें । कृतांतमुख ॥ ज्ञाने.१.८८ ॥ तैसें तें घनदाट । उठावलें एकवाट । जैसें उसळलें काळकूट । धरी कवण ॥ ज्ञाने.१.८९ ॥ ना तरी वडवानल सादुकला । प्रलयवातें पोखला । सागर शोषूनि उधवला । अंबरासी ॥ ज्ञाने.१.९० ॥ तैसें दळ दुर्धर । नानाव्यूहीं परिकर । अवगमलें भयासुर । तिये काळीं ॥ ज्ञाने.१.९१ ॥ [दुर्योधनस्तदा दृष्ट्वा तु] तें देखोनि दुर्योधनें । अव्हेरिलें कवणें मानें । जैसें न गणिजे पंचाननें । गजघटांतें ॥ ज्ञाने.१.९२ ॥ [आचार्यमित्यर्धं] मग द्रोणापासीं आला । तयातें म्हणे [पश्येत्यर्धं] हा देखिला ? । कैसा दळभार उचलला । पांडवांचा ॥ ज्ञाने.१.९३ ॥ गिरिदुर्ग जैसे चालते । [व्यूढमित्यर्धं] तैसे विविध व्यूह भंवते । रचिले आथि बुद्धिमंतें । द्रुपदकुमरें ॥ ज्ञाने.१.९४ ॥ जो कां तुम्हीं शिष्य आपुला । विद्येसि वसौटा केला । तेणें हा सैन्यसिंधु पाखरिला । देख देख ॥ ज्ञाने.१.९५ ॥</p>
<p>अत्र शूरा महेष्वासा भीमार्जुनसमा युधि । युयुधानो विराटश्च द्रुपदश्च महारथः ॥ भ.गी.१.४ ॥</p>
<p>[अत्र शूरा इत्यर्धं] आणीकही असाधारण । जे शस्त्रास्त्रीं प्रवीण । क्षात्रधर्मीं निपुण । वीर आहाती ॥ ज्ञाने.१.९६ ॥ जे बळें प्रौढी पौरुषें । भीमार्जुनांसारिखे । ते सांगेन कौतुकें । प्रसंगेंचि ॥ ज्ञाने.१.९७ ॥ [युयुधान इत्युत्तरार्धं] एथ युयुधान सुभट । आला असे विराट । महारथी श्रेष्ठ । द्रुपद वीर ॥ ज्ञाने.१.९८ ॥</p>
<p>धृष्टकेतुश्चेकितानः काशिराजश्च वीर्यवान् । पुरुजित्कुन्तिभोजश्च शैब्यश्च नरपुङ्गवः ॥ भ.गी.१.५ ॥ युधामन्युश्च विक्रान्त उत्तमौजाश्च वीर्यवान् । सौभद्रो द्रौपदेयाश्च सर्व एव महारथाः ॥ भ.गी.१.६ ॥</p>
<p>[धृष्टकेतुरिति श्लोकद्वयेपि स्पष्टमन्यत्] चेकितान धृष्टकेतु । काशिराज विक्रांतु । उत्तमौजा नृपनाथु । शैब्य देख ॥ ज्ञाने.१.९९ ॥ हा कुंतिभोज पाहें । एथ युधामन्यु आला आहे । आणि पुरुजितादि राय हे । सकळ देख ॥ ज्ञाने.१.१०० ॥ हा सुभद्राहृदयनंदन । जो अपर नवार्जुन । तो अभिमन्यु म्हणे दुर्योधन । देखें द्रोणा ॥ ज्ञाने.१.१०१ ॥ आणीकही द्रौपदीकुमर । हे सकळही महारथी वीर । मिती नेणिजे परि अपार । मीनले असती ॥ ज्ञाने.१.१०२ ॥</p>
<p>अस्माकं तु विशिष्टा ये तान्निबोध द्विजोत्तम । नायका मम सैन्यस्य सञ्ज्ञार्थं तान्ब्रवीमि ते ॥ भ.गी.१.७ ॥ भवान्भीष्मश्च कर्णश्च कृपश्च समितिञ्जयः । अश्वत्थामा विकर्णश्च सौमदत्तिस्तथैव च ॥ भ.गी.१.८ ॥</p>
<p>[अस्माकमिति] आतां आमुच्या दळीं नायक । जे रूढ वीर सैनिक । ते प्रसंगें आइक । सांगिजती ॥ ज्ञाने.१.१०३ ॥ [सञ्ज्ञार्थमिति] उद्देशें एक दोनी । जायिजती बोलोनी । [भवानित्यर्धं] तुम्ही आदिकरूनी । मुख्य जे जे ॥ ज्ञाने.१.१०४ ॥ हा भीष्म गंगानंदनु । जो प्रतापतेजस्वी भानु । रिपुगजपंचाननु । कर्ण वीर ॥ ज्ञाने.१.१०५ ॥ एकेकाचेनि मनोव्यापारें । हें विश्व होय संहरे । हा कृपाचार्य न पुरे । एकलाचि ॥ ज्ञाने.१.१०६ ॥ [अश्वत्थामेत्यर्धं] एथ विकर्ण वीर आहे । हा अश्वत्थामा पैल पाहें । याचा अडदर सदा वाहे । कृतांत मनीं ॥ ज्ञाने.१.१०७ ॥ समितिंजय सौमदत्ति ।</p>
<p>अन्ये च बहवः शूरा मदर्थे त्यक्तजीविताः । नानाशस्त्रप्रहरणाः सर्वे युद्धविशारदाः ॥ भ.गी.१.९ ॥</p>
<p>[अन्ये च बहवः शूरा] ऐसे आणीक बहुत आहाती । जयांचिया बळा मिती । धाताही नेणे ॥ ज्ञाने.१.१०८ ॥ [नानाशस्त्रप्रहरणाः] जे शस्त्रविद्यापारंगत । मंत्रावतार मूर्त । हो कां जें अस्त्रजात । एथूनि रूढ ॥ ज्ञाने.१.१०९ ॥ हे अप्रतिमल्ल जगीं । पुरता प्रताप आंगीं । [मदर्थे त्यक्तजीविताः] परी सर्व प्राणें मजचिलागीं । आरायिले असती ॥ ज्ञाने.१.११० ॥ पतिव्रतेचें हृदय जैसें । पतीवांचूनि न स्पर्शे । मी सर्वस्व यां तैसें । सुभटांसी ॥ ज्ञाने.१.१११ ॥ आमुचिया काजाचेनि पाडें । देखती आपुलें जीवित्व थोकडें । ऐसे निरवधि चोखडे । स्वामिभक्त ॥ ज्ञाने.१.११२ ॥ [सर्वे युद्धविशारदाः] जुंझती कुळकणी जाणती । कळे कीर्तीसी जिती । हे बहु असो क्षात्रनीती । एथोनियां ॥ ज्ञाने.१.११३ ॥ ऐसे सर्वांपरी पुरते । वीर दळीं आमुतें । आतां काय गणूं यांतें । अपार हे ॥ ज्ञाने.१.११४ ॥</p>
<p>अपर्याप्तं तदस्माकं बलं भीष्माभिरक्षितम् । पर्याप्तं त्विदमेतेषां बलं भीमाभिरक्षितम् ॥ भ.गी.१.१० ॥</p>
<p>[तदिति] वरी क्षत्रियांमाजि श्रेष्ठ । जो जगजेठी जगीं सुभट । तया दळवैपणाचा पाट । भीष्मासि पैं ॥ ज्ञाने.१.११५ ॥ आतां याचेनि बळें गवसलें । हें दुर्ग जैसें पन्नासिलें । येणें पाडें थेंकुलें । लोकत्रय ॥ ज्ञाने.१.११६ ॥ [पर्याप्तं तु] आधींच समुद्र पाहीं । तेथ दुवाडपण कवणा नाहीं । मग वडवानळ तैसेयाही । विरजा जैसा ॥ ज्ञाने.१.११७ ॥ ना तरी प्रलयवह्नि महावात । या दोघां जैसा संघात । तैसा हा गंगासुत । सेनापति ॥ ज्ञाने.१.११८ ॥ आतां येणेसीं कवण भिडे । [अपर्याप्तं] हें पांडवसैन्य कीर थोकडें । वरचिलेनि पाडें । दिसत असे ॥ ज्ञाने.१.११९ ॥ [इदमिति] वरी भीमसेन बेथु । तो जाहला असे सेनानाथु । ऐसें बोलोनियां मातु । सांडिली तेणें ॥ ज्ञाने.१.१२० ॥</p>
<p>अयनेषु च सर्वेषु यथाभागमवस्थिताः । भीष्ममेवाभिरक्षन्तु भवन्तः सर्व एव हि ॥ भ.गी.१.११ ॥</p>
<p>[अयनेष्विति] मग पुनरपि काय बोले । सकळ सैनिकांतें म्हणितलें । आतां दळभार आपुलाले । सरसे करा ॥ ज्ञाने.१.१२१ ॥ [यथाभागमवस्थिता इति] जया जिया अक्षौहिणी । तेणें तिया आरणी । वरगण कवणकवणी । महारथिया ॥ ज्ञाने.१.१२२ ॥ तेणें तिया आवरिजे । भीष्मातळीं राहिजे । [भवन्तः सर्व एव हीति] द्रोणातें म्हणे पाहिजे । तुम्ही सकळ ॥ ज्ञाने.१.१२३ ॥ [भीष्ममेवाभिरक्षन्तु] हाचि एक रक्षावा । मी तैसा हा देखावा । येणें दळभार आघवा । साच आमुचा ॥ ज्ञाने.१.१२४ ॥</p>
<p>तस्य सञ्जनयन्हर्षं कुरुवृद्धः पितामहः । सिंहनादं विनद्योच्चैः शङ्खं दध्मौ प्रतापवान् ॥ भ.गी.१.१२ ॥</p>
<p>[तस्येत्यर्धं] या राजयाचिया बोला । सेनापति संतोषला । [सिंहनादं विनद्योच्चैः] मग तेणें केंला । सिंहनाद ॥ ज्ञाने.१.१२५ ॥ तो गाजत असे अद्भुत । दोहीं सैन्यांआंत । प्रतिध्वनि न समात । उपजत असे ॥ ज्ञाने.१.१२६ ॥ तयाचि तुलगासवें । वीरवृत्तीचेनि थावें । [शङ्खं दध्मौ] दिव्य शंख भीष्मदेवें । आस्फुरिला ॥ ज्ञाने.१.१२७ ॥ ते दोन्ही नाद मिनले । तेथ त्रैलोक्य बधिरीभूत जाहलें । जैसें आकाश कां पडिलें । तुटोनियां ॥ ज्ञाने.१.१२८ ॥ घडघडीत अंबर । उचंबळत सागर । क्षोभलें चराचर । कांपत असे ॥ ज्ञाने.१.१२९ ॥ तेणें महाघोषगजरें । दुमदुमिताती गिरिकंदरें । तंव दळामाजि रणतुरें । आस्फुरिलीं ॥ ज्ञाने.१.१३० ॥</p>
<p>ततः शङ्खाश्च भेर्यश्च पणवानकगोमुखाः । सहसैवाभ्यहन्यन्त स शब्दस्तुमुलोऽभवत् ॥ भ.गी.१.१३ ॥</p>
<p>[ततः शङ्खाश्चेति] उदंड सैंध वाजतें । भयानकें खाखातें । महाप्रळय जेथें । धोकडांसी ॥ ज्ञाने.१.१३१ ॥ भेरी निशाण मांदळ । शंख काहळा भोंगळ । [सहसैवेति] आणि भयासुर रणकोल्हाळ । सुभटांचे ॥ ज्ञाने.१.१३२ ॥ आवेशें भुजा त्राहाटिती । विसणेले हांका देती । जेथ महामद भद्रजाती । आवरती ना ॥ ज्ञाने.१.१३३ ॥ तेथ भेडांची कवण मात । कांचया केर फिटत । जेणें दचकला कृतांत । आंग नेघे ॥ ज्ञाने.१.१३४ ॥ एकां उभयांचि प्राण गेले । चांगांचे दांत बैसले । बिरुदाचे दादुले । हिंवताती ॥ ज्ञाने.१.१३५ ॥ [स शब्दस्तुमुलोऽभवदिति] ऐसा अद्भुत तूरबंबाळ । ऐकोनि ब्रह्मा व्याकुळ । देव म्हणती प्रळयकाळ । वोढवला आजी ॥ ज्ञाने.१.१३६ ॥</p>
<p>ततः श्वेतैर्हयैर्युक्ते महति स्यन्दने स्थितौ । माधवः पाण्डवश्चैव दिव्यौ शङ्खौ प्रदध्मतुः ॥ भ.गी.१.१४ ॥ पाञ्चजन्यं हृषीकेशो देवदत्तं धनञ्जयः । पौण्ड्रं दध्मौ महाशङ्खं भीमकर्मा वृकोदरः ॥ भ.गी.१.१५ ॥ अनन्तविजयं राजा कुन्तीपुत्रो युधिष्ठिरः । नकुलः सहदेवश्च सुघोषमणिपुष्पकौ ॥ भ.गी.१.१६ ॥</p>
<p>[तत इति] ऐसी स्वर्गीं मात । देखोनि तो आकांत । तंव पांडवदळाआंत । वर्तलें कायी ॥ ज्ञाने.१.१३७ ॥ [श्वेतैर्हयैर्युक्ते] हो कां निजसार विजयाचें । की तें भांडार महातेजाचें । जेथ गरुडाचिये जावळिचे । कांतले चाऱ्ही ॥ ज्ञाने.१.१३८ ॥ [महति स्यन्दने इति] कीं पाखांचा मेरु जैसा । रहंवर मिरवतसे तैसा । तेजें कोंदाटलिया दिशा । जयाचेनि ॥ ज्ञाने.१.१३९ ॥ [माधवः पाण्डवश्चैव] जेथ अश्ववाहक आपण । वैकुंठींचा राणा जाण । तया रथाचे गुण । काय वर्णूं ॥ ज्ञाने.१.१४० ॥ [कपिध्वज इति विंशतितमश्र्लोकस्थं पदं] ध्वजस्तंभावरी वानर । तो मूर्तिमंत शंकर । सारथी शार्ङ्गधर । अर्जुनेंसीं ॥ ज्ञाने.१.१४१ ॥ देखा नवल तया प्रभूचें । अद्भुत प्रेम भक्ताचें । जे सारथ्यपण पार्थाचें । करीत असे ॥ ज्ञाने.१.१४२ ॥ [पाञ्चजन्यं हृषीकेशः] पाइक पाठीसीं घातला । आपण पुढां राहिला । तेणें पांचजन्य आस्फुरिला । अवलीळाचि ॥ ज्ञाने.१.१४३ ॥ परी तो महाघोष थोरु । गर्जत असे गंहिरु । जैसा उदेला लोपी दिनकरु । नक्षत्रांतें ॥ ज्ञाने.१.१४४ ॥ तैसे तूरबंबाळ भंवते । कौरवदळीं गाजत होते । ते हारपोनि नेणों केउते । गेले तेथ ॥ ज्ञाने.१.१४५ ॥ [देवदत्तं धनञ्जयः] तैसाचि देखें येरें । निनादें अतिगहिरें । देवदत्त धनुर्धरें । आस्फुरिला ॥ ज्ञाने.१.१४६ ॥ ते दोनी शब्द अचाट । मिनले एकवट । तेथ ब्रह्मकटाह शतकूट । हों पाहत असे ॥ ज्ञाने.१.१४७ ॥ [पौण्ड्रं दध्मौ इत्यर्धं] तंव भीमसेन विसणेला । जैसा महाकाळ खवळला । तेणें पौंड्र आस्फुरिला । महाशंख ॥ ज्ञाने.१.१४८ ॥ तो महाप्रलयजलधर । जैसे गडगडीत गंहिर । [अनन्तविजयमित्यर्धं] तंव अनंतविजय युधिष्ठिर । आस्फुरित असे ॥ ज्ञाने.१.१४९ ॥ [नकुलः सहदेवश्चेत्यर्धं] नकुळें सुघोष । सहदेवें मणिपुष्पक । जेणें नादें अंतक । गजबजला ठाके ॥ ज्ञाने.१.१५० ॥</p>
<p>काश्यश्च परमेष्वासः शिखण्डी च महारथः । धृष्टद्युम्नो विराटश्च सात्यकिश्चापराजितः ॥ भ.गी.१.१७ ॥ द्रुपदो द्रौपदेयाश्च सर्वशः पृथिवीपते । सौभद्रश्च महाबाहुः शङ्खान्दध्मुः पृथक् पृथक् ॥ भ.गी.१.१८ ॥ स घोषो धार्तराष्ट्राणां हृदयानि व्यदारयत् । नभश्च पृथिवीं चैव तुमुलो व्यनुनादयन् ॥ भ.गी.१.१९ ॥</p>
<p>[काश्यश्चेति] तेथ भूपती होते अनेक । द्रुपद द्रौपदेयादिक । हा काशीपति देख । महाबाहू ॥ ज्ञाने.१.१५१ ॥ [सौभद्रश्चेति] तेथ अर्जुनाचा सुत । [सात्यकिश्चापराजितः] सात्यकि अपराजित । [धृष्टद्युम्नः] धृष्टद्युम्न नृपनाथ । [शिखण्डी चेति] शिखंडी हन ॥ ज्ञाने.१.१५२ ॥ [विराटश्च] विराटादि नृपवर । जे सैनिक मुख्य वीर । [शङ्खान्दध्मुः पृथक् पृथक्] तिहीं नाना शंख निरंतर । आस्फुरिले ॥ ज्ञाने.१.१५३ ॥ [स घोषः तुमुल इति] तेणें महाघोषनिर्घातें । [नभश्च पृथिवीं चैव] शेष कूर्म अवचितें । गजबजोनि भूभारातें । सांडूं पाहती ॥ ज्ञाने.१.१५४ ॥ तेथ तिन्ही लोक डळमळित । मेरु मांदार आंदोलत । समुद्रजळ उसळत । कैलासवरी ॥ ज्ञाने.१.१५५ ॥ पृथ्वीतळ उलथों पहात । आकाश असे आसुडत । तेथ सडा होत । नक्षत्रांचा ॥ ज्ञाने.१.१५६ ॥ सृष्टि गेली रे गेली । देवां मोकळवादी जाहली । ऐसी एक टाळी पिटिली । सत्यलोकीं ॥ ज्ञाने.१.१५७ ॥ दिहाचि दिन थोकला । जैसा प्रळयकाळ मांडला । तैसा हाहाकार जाहला । तिहीं लोकीं ॥ ज्ञाने.१.१५८ ॥ तें देखोनि आदिपुरुष विस्मित । म्हणे झणें होय पां अंत । मग लोपला अद्भुत । संभ्रम तो ॥ ज्ञाने.१.१५९ ॥ म्हणोनि विश्व सांवरलें । एऱ्हवीं युगान्त होतें वोढवलें । जैं महाशंख आस्फुरिले । कृष्णादिकी ॥ ज्ञाने.१.१६० ॥ तो घोष तरी उपसंहरला । [व्यनुनादयन्] परी पडिसाद होता राहिला । [धार्तराष्ट्राणां हृदयानि व्यदारयत्] तेणें दळभार विध्वंसिला । कौरवांचा ॥ ज्ञाने.१.१६१ ॥ जैसा गजघटाआंत । सिंह लीला विदारित । तैसा हृदयातें भेदित । कौरवांचिया ॥ ज्ञाने.१.१६२ ॥ तो गाजत जंव आइकती । तंव उभेचि हियें घालिती । एकमेकांतें म्हणती । सावध रे सावध ॥ ज्ञाने.१.१६३ ॥</p>
<p>अथ व्यवस्थितान्दृष्ट्वा धार्तराष्ट्रान् कपिध्वजः । प्रवृत्ते शस्त्रसम्पाते धनुरुद्यम्य पाण्डवः ॥ भ.गी.१.२० ॥</p>
<p>[अथ व्यवस्थितानिति] तेथ बळप्रौढीपुरते । महारथी वीर होते । तिहीं पुनरपि दळातें । आवरिलें ॥ ज्ञाने.१.१६४ ॥ मग सरिसेपणें उठावले । दुणवटोनि उचलले । तया दंडीं क्षोभलें । लोकत्रय ॥ ज्ञाने.१.१६५ ॥ [प्रवृत्ते शस्त्रसम्पाते] तेथ बाणवरी धनुर्धर । वर्षताति निरंतर । जैसे प्रळयांत जलधर । अनिवार कां ॥ ज्ञाने.१.१६६ ॥ [दृष्ट्वा] ते देखिलिया अर्जुनें । संतोष घेऊनि मनें । मग संभ्रमें सेने । दिठी घालीतसे ॥ ज्ञाने.१.१६७ ॥ [व्यवस्थितान् - धार्तराष्ट्रान्] तंव संग्रमीं सज्ज जाहले । सकळ कौरव देखिले । [धनुरुद्यम्य पाण्डवः] तंव लीला धनुष्य उचलिलें । पंडुकुमरें ॥ ज्ञाने.१.१६८ ॥</p>
<p>हृषीकेशं तदा वाक्यमिदमाह महीपते । अर्जुन उवाच - सेनयोरुभयोर्मध्ये रथं स्थापय मेऽच्युत ॥ भ.गी.१.२१ ॥</p>
<p>[हृषीकेशमिति] ते वेळीं अर्जुन म्हणतसे देवा । आतां झडकरी रथ पेलावा । [सेनयोरिति] नेऊनि मध्यें घालावा । दोहीं दळां ॥ ज्ञाने.१.१६९ ॥</p>
<p>यावदेतान्निरीक्षेऽहं योद्धुकामानवस्थितान् । कैर्मया सह योद्धव्यमस्मिन्रणसमुद्यमे ॥ भ.गी.१.२२ ॥ योत्स्यमानानवेक्षेऽहं य एतेऽत्र समागताः । धार्तराष्ट्रस्य दुर्बुद्धेर्युद्धे प्रियचिकीर्षवः ॥ भ.गी.१.२३ ॥</p>
<p>[यावदेतानित्यर्धं] जंव मी नावेक । हे सकळ वीर सैनिक । न्याहाळीन अशेख । जुंझते जे ॥ ज्ञाने.१.१७० ॥ [य एतेऽत्र समागताः] एथ आले असती आघवे । [कैर्मयेत्यर्धं] परी कवणेंसीं म्यां जुंझावें । हें रणीं लागे पहावें । म्हणऊनियां ॥ ज्ञाने.१.१७१ ॥ [धार्तराष्ट्रस्य दुर्बुद्धेः] बहुतकरूनि कौरव । हे आतुर दुःस्वभाव । वांटिवावीण हांव । बांधिती जुंझीं ॥ ज्ञाने.१.१७२ ॥ [योत्स्यमानानवेक्षेऽहं] जुंझाची आवडी धरिती । परी संग्रमीं धीर नव्हती । हें सांगोनि रायाप्रती । काय संजयो म्हणे ॥ ज्ञाने.१.१७३ ॥</p>
<p>सञ्जय उवाच - एवमुक्तो हृषीकेशो गुडाकेशेन भारत । सेनयोरुभयोर्मध्ये स्थापयित्वा रथोत्तमम् ॥ भ.गी.१.२४ ॥</p>
<p>[एवमित्यर्धं] आइका अर्जुन इतुकें बोलिला । [सेनयोरिति] तंव श्रीकृष्णें रथ पेलिला । दोहीं सैन्यांमाजि केला । उभा तेणें ॥ ज्ञाने.१.१७४ ॥</p>
<p>भीष्मद्रोणप्रमुखतः सर्वेषां च महीक्षिताम् । उवाच पार्थ पश्यैतान् समवेतान्कुरूनिति ॥ भ.गी.१.२५ ॥ तत्रापश्यत्स्थितान् पार्थः पितॄनथ पितामहान् । आचार्यान्मातुलान्भ्रातॄन्पुत्रान्पौत्रान्सखींस्तथा ॥ भ.गी.१.२६ ॥ श्वशुरान् सुहृदश्चैव सेनयोरुभयोरपि । तान्समीक्ष्य स कौन्तेयः सर्वान्बन्धूनवस्थितान् ॥ भ.गी.१.२७ ॥</p>
<p>[भीष्मेत्यर्धं] जेथ भीष्मद्रोणादिक । जवळिकेचि सन्मुख । पृथिवीपति आणिक । बहु आहाती ॥ ज्ञाने.१.१७५ ॥ तेथ स्थिर करूनियां रथ । अर्जुन असे पाहत । तो दळभार समस्त । संभ्रमेंसीं ॥ ज्ञाने.१.१७६ ॥ [उवाचेति] मग देवा म्हणे देख देख । हे गोत्रगुरु अशेख । तंव कृष्णा मनीं नावेक । विस्मो जाहला ॥ ज्ञाने.१.१७७ ॥ तो आपणयां आपण म्हणे । एथ कायी कवण जाणे । हें मनीं धरिलें येणें । परी कांहीं आश्चर्य असे ॥ ज्ञाने.१.१७८ ॥ ऐसी पुढील से घेत । तो सहजें जाणे हृदयस्थ । परी उगा असे निवांत । तिये वेळीं ॥ ज्ञाने.१.१७९ ॥ [तत्रेत्यर्धं] तंव तेथ पार्थ सकळ । पितृ पितामह केवळ । [आचार्यानिति] गुरु बंधु मातुळ । देखता जाहला ॥ ज्ञाने.१.१८० ॥ इष्ट मित्र आपुले । कुमरजन देखिले । हे सकळ असती आले । तयांमाजी ॥ ज्ञाने.१.१८१ ॥ [श्वशुरानिति] सुहृज्जन सासरे । [सर्वानिति] आणीकही सखे सोइरे । कुमर पौत्र धनुर्धरें । देखिले तेथ ॥ ज्ञाने.१.१८२ ॥ जयां उपकार होते केले । की आपदीं जे रक्षिले । हें असो वडिल धाकुले । आदिकरुनी ॥ ज्ञाने.१.१८३ ॥ [सेनयोरिति] ऐसें गोत्रचि दोहीं दळीं । उदित जालें असे कळीं । [तानिति] हें अर्जुनें तिये वेळीं । अवलोकिलें ॥ ज्ञाने.१.१८४ ॥</p>
<p>कृपया परयाविष्टो विषीदन्निदमब्रवीत् ।</p>
<p>[परया कृपयाऽविष्टः] तेथ मनीं गजबज जाहली । आणि आपैसी कृपा आली । तेणें अपमानें निघाली । वीरवृत्ति ॥ ज्ञाने.१.१८५ ॥ जिया उत्तमकुळींचिया होती । आणि गुणलावण्य आथी । तिया आणिकीतें न साहती । सुतेजपणें ॥ ज्ञाने.१.१८६ ॥ नविये आवडीचेनि भरें । कामुक निजवनिता विसरे । मग पाडेंविण अनुसरे । भ्रमला जैसा ॥ ज्ञाने.१.१८७ ॥ की तपोबळें ऋद्धी । पातलिया भ्रंशे बुद्धी । मग तया विरक्ततासिद्धी । नाठवे ती ॥ ज्ञाने.१.१८८ ॥ तैसें अर्जुना तेथ जाहलें । असतें पुरुषत्व गेलें । जे अंतःकरण दिधलें । कारुण्यासी ॥ ज्ञाने.१.१८९ ॥ देखा मंत्रज्ञ बरळ जाय । तेथ कां जैसा संचार होय । तैसा तो धनुर्धर महामोहें । आकळिला ॥ ज्ञाने.१.१९० ॥ ह्मणौनि असता धीर गेला । हृदया द्रव आला । जैसा चंद्रकरीं शिंपिला । सोमकांत ॥ ज्ञाने.१.१९१ ॥ तयापरी पार्थ । अतिस्नेहें मोहित । [विषीदन्निदमब्रवीत्] मग सखेद असे बोलत । श्रीअच्युतेंसीं ॥ ज्ञाने.१.१९२ ॥</p>
<p>अर्जुन उवाच - दृष्ट्वेमं स्वजनं कृष्ण युयुत्सुं समुपस्थितम् ॥ भ.गी.१.२८ ॥ सीदन्ति मम गात्राणि मुखं च परिशुष्यति । वेपथुश्च शरीरे मे रोमहर्षश्च जायते ॥ भ.गी.१.२९ ॥ गाण्डीवं स्रंसते हस्तात्त्वक्चैव परिदह्यते । न च शक्नोम्यवस्थातुं भ्रमतीव च मे मनः ॥ भ.गी.१.३० ॥</p>
<p>[अर्जुन उवाच - दृष्ट्वेमं स्वजनं कृष्ण] तो म्हणे अवधारीं देवा । म्यां पाहिला हा मेळावा । तंव गोत्रवर्ग आघवा । देखिला एथ ॥ ज्ञाने.१.१९३ ॥ [युयुत्सुं समुपस्थितं] हे संग्रमीं उदित । जाहाले असती कीर समस्त । पण आपणयां उचित । केवीं होय ॥ ज्ञाने.१.१९४ ॥ येणें नांवेंचि नेणों कायी । मज आपणपें सर्वथा नाहीं । मन बुद्धी ठायीं । स्थिर नोहे ॥ ज्ञाने.१.१९५ ॥ [वेपथुश्च शरीरे मे] देखें देह कांपत । [मुखं च परिशुष्यति] तोंड असे कोरडें हेोत । विकळता उपजत । गात्रांसी ॥ ज्ञाने.१.१९६ ॥ [रोमहर्षश्च जायते] सर्वांगा कांटाळा आला । [त्वक् चैव परिदह्यते] अति संताप उपजला । [गाण्डीवं स्रंसते हस्तात्] तेथें बेंबळ हात गेला । गांडीवाचा ॥ ज्ञाने.१.१९७ ॥ तें न धरतचि निष्टलें । परि नेणेंचि हातोनि पडिलें । ऐसें हृदय असे व्यापिलें । मोहें येणें ॥ ज्ञाने.१.१९८ ॥ जें वज्रापासोनि कठिण । दुर्धर अतिदारुण । तयाहून असाधारण । हें स्नेह नवल ॥ ज्ञाने.१.१९९ ॥ जेणें संग्रमीं हर जिंतिला । निवातकवचांचा ठाव फेडिला । तो अर्जुन मोहें कवळिला । क्षणामाजी ॥ ज्ञाने.१.२०० ॥ जैसें भ्रमर भेदी कोडें । भलतैसें काष्ठ कोरडें । परि कळिकेमाजि सांपडे । कोंवळिये ॥ ज्ञाने.१.२०१ ॥ तेथ उत्तीर्ण होईल प्राणें । परि तें कमळदळ चिरूं नेणे । तैसें कठिण कोंवळेपणें । स्नेह देखा ॥ ज्ञाने.१.२०२ ॥ हे आदिपुरुषाची माया । ब्रह्मेयाही न येचि आया । म्हणऊनि भुलविला ऐकें राया । संजयो म्हणे ॥ ज्ञाने.१.२०३ ॥ [न च शक्नोम्यवस्थातुं] अवधारीं मग तो अर्जुन । देखोनि सकळ स्वजन । विसरला अभिमान । संग्रमींचा ॥ ज्ञाने.१.२०४ ॥ कैसी नेणों सदयता । उपनली तेथ चित्ता । मग म्हणे कृष्णा आतां । नसिजे एथ ॥ ज्ञाने.१.२०५ ॥ [भ्रमतीव च मे मनः] माझें अतिशयें मन व्याकुळ । [सीदन्ति मम गात्राणि] होतसे वाचा बरळ । जे वधावे हे सकळ । येणें नांवें ॥ ज्ञाने.१.२०६ ॥</p>
<p>निमित्तानि च पश्यामि विपरीतानि केशव । न च श्रेयोऽनुपश्यामि हत्वा स्वजनमाहवे ॥ भ.गी.१.३१ ॥</p>
<p>[हत्वा स्वजनमाहवे] या कौरवां जरी वधावें । तरी युधिष्ठिरादिकां कां न वधावें । हे येरयेर आघवे । गोत्रज आमुचे ॥ ज्ञाने.१.२०७ ॥ [न च श्रेयोऽनुपश्यामि] म्हणोनि जळो हें जुंझ । प्रत्यया न ये मज । एणें काय काज । महापापें ॥ ज्ञाने.१.२०८ ॥ [निमित्तानीत्यर्धं] देवा बहुतांपरी पाहातां । एथ वोखटें होईल जुंझतां । वरी कांहीं चुकवितां । लाभ आथी ॥ ज्ञाने.१.२०९ ॥</p>
<p>न काङ्क्षे विजयं कृष्ण न च राज्यं सुखानि च । किं नो राज्येन गोविन्द किं भोगैर्जीवितेन वा ॥ भ.गी.१.३२ ॥ येषामर्थे काङ्क्षितं नो राज्यं भोगाः सुखानि च । त इमेऽवस्थिता युद्धे प्राणांस्त्यक्त्वा धनानि च ॥ भ.गी.१.३३ ॥</p>
<p>[न काङ्क्षे विजयं कृष्ण] तया विजयवृत्ती कांहीं । मज सर्वथा काज नाहीं । [न च राज्यं] एथ राज्य तरी कायी । पावोनियां ॥ ज्ञाने.१.२१० ॥ या सकळांतें वधावें । [किं भोगैः] मग जे भोग भोगावे । ते जळोत आघवे । पार्थ म्हणे ॥ ज्ञाने.१.२११ ॥ [सुखानि च] तेणें सुखेंवीण होईल । तें भलतैसें साहिजेल । वरी जीवितही वेंचिजेल । यांचिलागीं ॥ ज्ञाने.१.२१२ ॥ [किं नो राज्येन गोविन्द] परी यासी घात कीजे । मग आपण राज्यसुख भोगिजे । हें स्वप्नींही मन माझें । करूं न शके ॥ ज्ञाने.१.२१३ ॥ तरी आम्हीं कां जन्मावें । [जीवितेन वा] कवणालागीं जियावें । जरी वडिलां यां चिंतावें । अहित मनें ॥ ज्ञाने.१.२१४ ॥ पुत्रातें इच्छी कुळ । तयाचें कायि हेंचि फळ । जे निर्दळिजे केवळ । गोत्र आपुलें ॥ ज्ञाने.१.२१५ ॥ हें मनींचि केविं धरिजे । आपण वज्राचेंया होइजे । वरी घडे तरी कीजे । भलें इयां ॥ ज्ञाने.१.२१६ ॥ [येषामर्थे काङ्क्षितं नो] आम्हीं जें जें जोडावें । तें समस्तीं इहीं भोगावें । हें जीवितही उपकारावें । काजीं इयांच्या ॥ ज्ञाने.१.२१७ ॥ आम्ही दिगंतींचे भूपाळ । विभांडूनि सकळ । मग संतोषविजे कुळ । आपुलें जें ॥ ज्ञाने.१.२१८ ॥ [त इमेऽवस्थिता युद्धे] तेचि हे समस्त । परी कैसें कर्म विपरीत । जे जहाले असती उद्यत । जुंझावया ॥ ज्ञाने.१.२१९ ॥ [प्राणांस्त्यक्त्वा धनानि च] अंतोरिया कुमरें । सांडोनियां भांडारें । शस्त्राग्रीं जिव्हारें । आरोपुनी ॥ ज्ञाने.१.२२० ॥ ऐसियांतें कैसेनि मारूं । कवणावरी शस्त्र धरूं । निजहृदया करूं । घात केवीं ॥ ज्ञाने.१.२२१ ॥</p>
<p>आचार्याः पितरः पुत्रास्तथैव च पितामहाः । मातुलाः श्वशुराः पौत्राः श्यालाः संबन्धिनस्तथा ॥ भ.गी.१.३४ ॥</p>
<p>[आचार्याः इति] हे नेणसी तूं कवण । परि पैल भीष्मद्रोण । जयांचे उपकार असाधारण । आम्हां बहुत ॥ ज्ञाने.१.२२२ ॥ [मातुलाः इति] एथ शालक सासरे मातुल । आणि बंधु की हे सकळ । पुत्र नातू केवळ । इष्टही असती ॥ ज्ञाने.१.२२३ ॥ अवधारीं अति जवळिकेचे । हे सकळही सोयरे आमुचे । म्हणोनि दोष आथि वाचे । बोलतांचि ॥ ज्ञाने.१.२२४ ॥</p>
<p>एतान्न हन्तुमिच्छामि घ्नतोऽपि मधुसूदन । अपि त्रैलोक्यराज्यस्य हेतोः किं नु महीकृते ॥ भ.गी.१.३५ ॥</p>
<p>[एतान्नेति] हे वरी भलतें करितु । आतांचि एथें मारितु । परी आपण मनें घातु । न चिंतावा ॥ ज्ञाने.१.२२५ ॥ [अपि त्रैलोक्येति] त्रैलोक्यींचें अनकळित । जरी राज्य होईल प्राप्त । तरी हें अनुचित । नाचरें मी ॥ ज्ञाने.१.२२६ ॥ जरी आजि एथ ऐसें कीजे । तरी कवणाच्या मनीं उरिजे । सांगें मुख केवीं पाहिजे । तुझें कृष्णा ॥ ज्ञाने.१.२२७ ॥</p>
<p>निहत्य धार्तराष्ट्रान्नः का प्रीतिः स्याज्जनार्दन । पापमेवाश्रयेदस्मान्हत्वैतानाततायिनः ॥ भ.गी.१.३६ ॥</p>
<p>[निहत्येत्यर्धं] जरी वध करीं गोत्रजांचा । तरी वसौटा होऊनि दोषांचा । मज जोडिलासि तूं हातींचा । दूर होसी ॥ ज्ञाने.१.२२८ ॥ [पापमेवाश्रयेदिति] कुळहरणीं पातकें । तियें आंगीं जडती अशेखें । तये वेळीं तूं कवणें कें । देखावासी ॥ ज्ञाने.१.२२९ ॥ जैसा उद्यानामाजी अनळ । संचरला देखोनि प्रबळ । मग क्षणभरी कोकिळ । स्थिर नोहे ॥ ज्ञाने.१.२३० ॥ कां सकर्दम सरोवर । अवलोकुनी चकोर । न सेवित अव्हेर । करूनि निघे ॥ ज्ञाने.१.२३१ ॥ तयापरी तूं देवा । मज झकवून न येसी मावा । जरी पुण्याचा वोलावा । नाशिजैल ॥ ज्ञाने.१.२३२ ॥</p>
<p>तस्मान्नार्हा वयं हन्तुं धार्तराष्ट्रान् स्वबान्धवान् । स्वजनं हि कथं हत्वा सुखिनः स्याम माधव ॥ भ.गी.१.३७ ॥</p>
<p>[तस्मान्नार्हा वयं हन्तुं] म्हणोनि मी हें न करीं । इये संग्रमीं शस्त्र न धरीं । हें किडाळ बहुतीं परी । दिसतसे ॥ ज्ञाने.१.२३३ ॥ तुजसीं अंतराय होईल । मग सांगें आमुचें काय उरेल । तेणें दुःखें हियें फुटेल । तुजवीण कृष्णा ॥ ज्ञाने.१.२३४ ॥ [धार्तराष्ट्रान् स्वबान्धवान्] म्हणौनि कौरव हे वधिजती । [सुखिनः स्याम माधव] मग आम्ही भोग भोगिजती । [स्वजनं हि कथं हत्वा] हे असो मात अघडती । अर्जुन म्हणे ॥ ज्ञाने.१.२३५ ॥</p>
<p>यद्यप्येते न पश्यन्ति लोभोपहतचेतसः । कुलक्षयकृतं दोषं मित्रदोहे च पातकम् ॥ भ.गी.१.३८ ॥ कथं न ज्ञेयमस्माभिः पापादस्मान्निवर्तितुम् । कुलक्षयकृतं दोषं प्रपश्यद्भिर्जनार्दन ॥ भ.गी.१.३९ ॥</p>
<p>[यद्यप्येते इति] हे अभिमानमदें भुलले । जऱ्हीं पां संग्रमा आले । [कथं न ज्ञेयमिति] तऱ्हीं आम्हां हित आपुलें । जाणावें लागे ॥ ज्ञाने.१.२३६ ॥ हें ऐसें कैसें करावें । [कुलक्षयकृतं इति] जे आपुले आपण मारावे । जाणतजाणतांचि सेवावें । काळकूट ॥ ज्ञाने.१.२३७ ॥ [कुलक्षयकृतं दोषं प्रपश्यद्भिरिति] हां जी मार्ग चालतां । पुढां सिंह जाहला अवचिता । तो तंव चुकवितां । लाभ आथि ॥ ज्ञाने.१.२३८ ॥ असता प्रकाश सांडावा । मग अंधकूप आश्रावा । तरी तेथ कवण देवा । लाभ सांगें ॥ ज्ञाने.१.२३९ ॥ कां समोर अग्नि देखोनी । जरी न वचिजे वोसंडोनी । तरी क्षणीं एका कवळुनी । जाळूं सके ॥ ज्ञाने.१.२४० ॥ [पापादस्मान्निवर्तितुं] तैसे दोष हे मूर्त । अंगीं वाजों असती पाहात । हें जाणतांही केविं एथ । प्रवर्तावें ॥ ज्ञाने.१.२४१ ॥ [चूर्णिका] ऐसें पार्थ तिये अवसरीं । म्हणे देवा अवधारीं । या कल्मषाची थोरी । सांगेन तुज ॥ ज्ञाने.१.२४२ ॥</p>
<p>कुलक्षये प्रणश्यन्ति कुलधर्माः सनातनाः । धर्मे नष्टे कुलं कृत्स्नमधर्मोऽभिभवत्युत ॥ भ.गी.१.४० ॥</p>
<p>[कुलक्षये इति] जैसें काष्ठें काष्ठ मथिजे । तेथ वह्नि एक उपजे । तेणें काष्ठजात जाळिजे । प्रज्वळलेनी ॥ ज्ञाने.१.२४३ ॥ तैसा गोत्रींचि परस्परें । जरी वध घडे मत्सरें । तरी तेणें महादोषेें घोरें । कुळचि नाशे ॥ ज्ञाने.१.२४४ ॥ [धर्मे नष्टे इति] म्हणवूनि एणें पापें । वंशजधर्म लोपे । मग अधर्मचि आरोपे । कुळामाजी ॥ ज्ञाने.१.२४५ ॥</p>
<p>अधर्माभिभवात्कृष्ण प्रदुष्यन्ति कुलस्त्रियः । स्त्रीषु दुष्टासु वार्ष्णेय जायते वर्णसङ्करः ॥ भ.गी.१.४१ ॥</p>
<p>[अधर्माभिभवादिति] एथ सारासार विचारावें । कवणें काय आचरावें । आणि विधिनिषेध आघवे । पारुषती ॥ ज्ञाने.१.२४६ ॥ असता दीप दवडिजे । मग अंधकारीं राहाटिजे । तरी उजूचि कां अडखुळिजे । जयापरी ॥ ज्ञाने.१.२४७ ॥ तैसा कुळीं कुळक्षय होय । तये वेळीं तो आद्यधर्म जाय । मग आन कांहीं आहे । पापावांचुनी ॥ ज्ञाने.१.२४८ ॥ जैं यमनियम ठाकती । तेथ इंद्रियें सैरा राहटती । म्हणौनि व्यभिचार घडती । कुळस्त्रियां ॥ ज्ञाने.१.२४९ ॥ [स्त्रीषु दुष्टास्विति] उत्तम अधमीं संचरती । ऐसे वर्णावर्ण मिसळती । तेथ समूळ उपडती । जातिधर्म ॥ ज्ञाने.१.२५० ॥ जैसी चोहटाचिये बळी । पाविजे सैरा काउळीं । तैसीं महापापें कुळीं । संचरती ॥ ज्ञाने.१.२५१ ॥</p>
<p>सङ्करो नरकायैव कुलघ्नानां कुलस्य च । पतन्ति पितरो ह्येषां लुप्तपिण्डोदकक्रियाः ॥ भ.गी.१.४२ ॥</p>
<p>[सङ्कर इत्यर्धं] मग कुळा तया अशेखा । आणि कुलघातकां । येरयेरां नरका । जाणें आथि ॥ ज्ञाने.१.२५२ ॥ देखें वंशवृद्धि समस्त । यापरी होय पतित । [पतन्ति पितर इति] मग वोवांडिती स्वर्गस्थ । पूर्वपुरुष ॥ ज्ञाने.१.२५३ ॥ जेथ नित्यादि क्रिया ठाके । आणि नैमित्तिक क्रिया पारुखे । तेथ कवणा तिळोदकें । कवण अर्पी ॥ ज्ञाने.१.२५४ ॥ तरी पितर काय करिती । कैसेनि स्वर्गीं वसती । म्हणोनि तेही येती । कुळापासीं ॥ ज्ञाने.१.२५५ ॥ जैसा नखाग्रीं व्याळ लागे । तो शिखांत व्यापी वेगें । तेवीं आब्रह्म कुळ अवघें । आप्लविजे ॥ ज्ञाने.१.२५६ ॥</p>
<p>दोषैरेतैः कुलघ्नानां वर्णसङ्करकारकैः । उत्साद्यन्ते जातिधर्माः कुलधर्माश्च शाश्वताः ॥ भ.गी.१.४३ ॥ उत्सन्नकुलधर्माणां मनुष्याणां जनार्दन । नरकेऽनियतं वासो भवतीत्यनुशुश्रुम ॥ भ.गी.१.४४ ॥ अहो बत महत्पापं कर्तुं व्यवसिता वयम् । यद्राज्यसुखलोभेन हन्तुं स्वजनमुद्यताः ॥ भ.गी.१.४५ ॥</p>
<p>[दोषैरिति] देवा अवधारीं आणीक एक । एथ घडे महापातक । जे संगदोषें हा लौकिक । भ्रंश पडे ॥ ज्ञाने.१.२५७ ॥ जैसा घरीं आपुला । वानिवसें अग्नि लागला । तो आणिकांहीं प्रज्वळिला । जाळूनि घाली ॥ ज्ञाने.१.२५८ ॥ [उत्साद्यन्त इति] तैसिया तया कुळसंगती । जे जे लोक वर्तती । तेही बाधा पावती । निमित्तें येणें ॥ ज्ञाने.१.२५९ ॥ [उत्सन्नेति] तैसें नाना दोषें सकळ । अर्जुन म्हणे तें कुळ । [नरके इति] मग महाघोर केवळ । निरय भोगी ॥ ज्ञाने.१.२६० ॥ पडिलिया तिये ठायीं । मग कल्पांतींही उकल नाहीं । येसणें पतन कुळक्षयीं । अर्जुन म्हणे ॥ ज्ञाने.१.२६१ ॥ [अनुशुश्रुम] देवा हें विविध कानीं ऐकिजे । [अहो इति] परी अझुनिवरी त्रास नुपजे । हृदय वज्राचें हें काय कीजे । अवधारी पां ॥ ज्ञाने.१.२६२ ॥ [यदिति] अपेक्षिजे राज्यसुख । जयालागीं तें तंव क्षणिक । ऐसें जाणतांही दोख । अव्हेरूं ना ॥ ज्ञाने.१.२६३ ॥ जे हे वडिल सकळ आपुले । वधावया दिठी सूदले । सांग पां काय थेंकुलें । घडलें आम्हां ॥ ज्ञाने.१.२६४ ॥</p>
<p>यदि मामप्रतीकारमशस्त्रं शस्त्रपाणयः । धार्तराष्ट्रा रणे हन्युस्तन्मे क्षेमतरं भवेत् ॥ भ.गी.१.४६ ॥</p>
<p>[यदीति] आतां यावरी जें जियावें । तयापासूनि हें बरवें । जे शस्त्रें सांडूनि साहावे । बाण यांचे ॥ ज्ञाने.१.२६५ ॥ [धार्तराष्ट्रा इति] तयावरी होय जितुकें । तें मरणही वरी निकें । परी येणें कल्मषें । चाड नाहीं ॥ ज्ञाने.१.२६६ ॥ [चूर्णिका] ऐसें देखून सकळ । अर्जुनें आपुलें कुळ । मग म्हणे राज्य तें केवळ । निरयभोग ॥ ज्ञाने.१.२६७ ॥</p>
<p>सञ्जय उवाच - एवमुक्त्वार्जुनः सङ्ख्ये रथोपस्थ उपाविशत् । विसृज्य सशरं चापं शोकसंविग्नमानसः ॥ भ.गी.१.४७ ॥ ॐ तत्सदिति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे अर्जुनविषादयोगो नाम प्रथमोऽध्यायः ॥ भ.गी.१.पुष्पिका ॥</p>
<p>[एवमुक्त्वार्जुनः सङ्ख्ये] ऐसें तिये अवसरीं । अर्जुन बोलिला समरीं । संजय म्हणे अवधारीं । धृतराष्ट्रातें ॥ ज्ञाने.१.२६८ ॥ [शोकसंविग्नमानसः] मग अत्यंत उद्वगेला । न धरत गहिंवर आला । [रथोपस्थ उपाविशत्] तेथ उडी घातली खालां । रथौनियां ॥ ज्ञाने.१.२६९ ॥ जैसा राजकुमर पदच्युत । सर्वथा होय उपहत । कां रवि राहुग्रस्त । कळाहीन ॥ ज्ञाने.१.२७० ॥ ना तरी महासिद्धिसंभ्रमें । जिंतिला तापस भ्रमे । मग आकळूनि कामें । दीन कीजे ॥ ज्ञाने.१.२७१ ॥ तैसा तो धनुर्धर । अत्यंत दुःखें जर्जर । दिसे जेथ रहंवर । त्यजिला तेणें ॥ ज्ञाने.१.२७२ ॥ [विसृज्य सशरं चापं] मग धनुष्यबाण सांडिले । न धरत अश्रुपात आले । ऐसें ऐक राया वर्तलें । संजयो म्हणे ॥ ज्ञाने.१.२७३ ॥ आतां यावरी तो वैकुंठनाथ । देखोनि सखेद पार्थ । कवणे परी परमार्थ । निरूपील ॥ ज्ञाने.१.२७४ ॥ ते सविस्तर पुढारी कथा । अति सकौतुक ऐकतां । ज्ञानदेव म्हणे आतां । निवृत्तिदास ॥ ज्ञाने.१.२७५ ॥</p>
<p>इति श्रीज्ञानदेवकृतभावार्थदीपिकायां प्रथमोऽध्यायः ॥ १ ॥</p>
</section>
</body>
</html>
