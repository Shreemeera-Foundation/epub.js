<?xml version="1.0" encoding="UTF-8"?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="en-US">
<head>
  <meta charset="utf-8" />
  <meta name="generator" content="pandoc" />
  <title>ch001.xhtml</title>
  <style>
    code{white-space: pre-wrap;}
    span.smallcaps{font-variant: small-caps;}
    span.underline{text-decoration: underline;}
    div.column{display: inline-block; vertical-align: top; width: 50%;}
    div.hanging-indent{margin-left: 1.5em; text-indent: -1.5em;}
    ul.task-list{list-style: none;}
  </style>
  <link rel="stylesheet" type="text/css" href="../styles/stylesheet1.css" />
</head>
<body epub:type="bodymatter">
<section id="shreejñāneshwarī-adhyay-16-devanagari" class="level1 unnumbered">
<h1 class="unnumbered">ShreeJñāneshwarī Adhyay 16 Devanagari</h1>
<p>॥ श्रीज्ञानेश्वरी ॥</p>
<p>अध्याय १६ वा</p>
<p>मावळवीत विश्वाभास । नवल उदयला चंडांश । अद्वयाब्जिनीविकाश । वंंदूं आतां ॥ ज्ञाने.१६.१ ॥ जो अविद्याराती रुसोनियां । गिळी ज्ञानाज्ञानचांदणियां । जो सुदिन करी ज्ञानियां । स्वबोधाचा ॥ ज्ञाने.१६.२ ॥ जेणें विवळतिये सवळे । लाहोनि आत्मज्ञानाचे डोळे । सांडिती देहाहंतेचीं अविसाळें । जीवपक्षी ॥ ज्ञाने.१६.३ ॥ लिंगदेह कमळाचा । पोटीं वेंचतया चिद्भ्रमराचा । बंदिमोक्ष जयाचा । उदैला होय ॥ ज्ञाने.१६.४ ॥ शब्दाचिया आसकडीं । भेदनदीच्या दोहीं थडीं । आक्रंदत विरहवेडीं । बुद्धिबोध ॥ ज्ञाने.१६.५ ॥ तया चक्रवाकांचें मिथुन । सामरस्याचें समाधान । भोगवी जो चिद्गगन- । भुवनदिवा ॥ ज्ञाने.१६.६ ॥ जेणें पाहालिये पाहांटे । भेदाची चोरळी फिटे । रिघती आत्मानुभववाटे । पांथिक योगी ॥ ज्ञाने.१६.७ ॥ जयाचेनि विवेककिरणसंगें । उन्मेखसूर्यकांत फुणगे । दीपले जाळिती दांगें । संसाराचीं ॥ ज्ञाने.१६.८ ॥ जयाचा रश्मिपुंज निबर । होतां स्वरूप उखरीं स्थिर । ये महासिद्धीचा पूर । मृगजळ तें ॥ ज्ञाने.१६.९ ॥ जो प्रत्यग्बोधाचिया माथया । सोहंतेचा मध्याह्नीं आलिया । लपे आत्मभ्रांति छाया । आपणपां तळीं ॥ ज्ञाने.१६.१० ॥ ते वेळीं विश्वस्वप्नासहितें । कोण अन्यथामती निद्रेतें । सांभाळी नुरेचि जेथें । मायाराती ॥ ज्ञाने.१६.११ ॥ म्हणौनि अद्वयबोधपाटणीं । तेथ महानंदाची दाटणी । मग सुखा-नुभूतीचीं घेणीं देणीं । मंदावों लागती ॥ ज्ञाने.१६.१२ ॥ किंबहुना ऐसैसें । मुक्तकैवल्य सुदिवसें । सदा लाहिजे कां प्रकाशें । जयाचेनी ॥ ज्ञाने.१६.१३ ॥ जो निजधामव्योमींचा रावो । उदैलाचि उदैजतखेंवो । फेडी पूर्वादि दिशांसि ठावो । उदयास्ताचा ॥ ज्ञाने.१६.१४ ॥ न दिसणें दिसणेंनसीं मावळवी । दोहीं झांकिलें तें सैंघ पालवी । काय बहु बोलों ते आघवी । उखाचि आनी ॥ ज्ञाने.१६.१५ ॥ तो अहोरात्रांचा पैलकड । कोणें देखावा ज्ञानमार्तंड । जो प्रकाश्येंवीण सुरवाड । प्रकाशाचा ॥ ज्ञाने.१६.१६ ॥ तया चित्सूर्या श्रीनिवृत्ती । आतां नमोचि म्हणों पुढतपुढती । जे बाधका येइजतसे स्तुती । बोलाचिया ॥ ज्ञाने.१६.१७ ॥ देवाचें महिमान पाहोनियां । स्तुती तरी येइजे चांगावया । जरि स्तव्य बुद्धीसीं लया । जाइजे कां ॥ ज्ञाने.१६.१८ ॥ जो सर्वनेणिवां जाणिजे । मौनाचिया मिठिया वानिजे । कांहींच न होनि आणिजे । आपणपयां जो ॥ ज्ञाने.१६.१९ ॥ जया तुझिया उद्देशासाठीं । पश्यंती मध्यमा पोटीं । सूनि परेसीही पाठीं । वैखरी विरे ॥ ज्ञाने.१६.२० ॥ तया तूतें मी सेवकपणें । लेववीं बोलकेया स्तोत्राचें लेणें । हें उपसाहावेंही म्हणतां उणें । अद्वयानंदा ॥ ज्ञाने.१६.२१ ॥ परि रंकें अमृताचा सागर । देखिलिया पडे उचिताचा विसर । मग करूं धांवे पाहुणेर । शाकांचा तया ॥ ज्ञाने.१६.२२ ॥ तेथ शाकही कीर बहुत म्हणावा । तयाचा हर्षवेगचि तो घ्यावा । उजळोनि दिव्य तेजा हातिवा । ते भक्तीचि पाहावी ॥ ज्ञाने.१६.२३ ॥ बाळा उचित जाणणें होये । तरी बाळपणचि कें आहे । परि साचचि येरी माये । म्हणोनि तोषे ॥ ज्ञाने.१६.२४ ॥ हां गा गांवरसें भरलें । पाणी पाठीं पाय देत आलें । तें गंगा काय म्हणितलें । परतें सर ॥ ज्ञाने.१६.२५ ॥ जी भृगूचा कैसा अपकार । की तो मानूनि प्रियोपचार । काय तोषेचि ना शार्ङ्गधर । गुरुत्वासी ॥ ज्ञाने.१६.२६ ॥ की आंधारें खतेलें अंबर । जालें दिवसनाथासमोर । तेणें तयातें पऱ्हा सर । म्हणितलें काई ॥ ज्ञाने.१६.२७ ॥ तेविं भेदबुद्धीचिये तुळे । घालून सूर्यश्लेषाचें कांटाळें । तुकिलासी तें येकी वेळे । उपसाहिजो जी ॥ ज्ञाने.१६.२८ ॥ जिहीं ध्यानाचा डोळां पाहिलासी । वेदादि वाचा वानिलासी । जें उपसाहिलें तयांसीं । तें आम्हांही करीं ॥ ज्ञाने.१६.२९ ॥ परि मी आणि तुझ्या गुणीं । लांचावलों अपराध न गणीं । भलतें करीं परी अर्धधणीं । नुठीं कदा ॥ ज्ञाने.१६.३० ॥ मियां गीता येणें नांवें । तुझें पसायामृत सुहावें । वानूं लाधलों तेणें दुणेन थावें । दैवलों दैवें ॥ ज्ञाने.१६.३१ ॥ माझिया सत्यवादाचें तप । वाचा केलें बहुत कल्प । तया फळाचें हें महाद्वीप । पातली प्रभु ॥ ज्ञाने.१६.३२ ॥ पुण्यें पोशिलीं असाधारणें । तियें तुझे गुण वानणें । देऊनि मज उत्तीर्णें । जालीं आजी ॥ ज्ञाने.१६.३३ ॥ जी जीवित्वाच्या आडवीं । आतुडलों होतों मरणगांवीं । ते अवदसाचि आघवी । फेडिली आजी ॥ ज्ञाने.१६.३४ ॥ जे गीता येणें नांवें नावाणिगी । जे अविद्या जिणोनि दाटुगी । ते कीर्ति तुझी आम्हां जोगी । वानावया जाली ॥ ज्ञाने.१६.३५ ॥ पैं निर्धनाघरीं वानिवसें । महालक्ष्मी येऊनि बैसे । तयातें निर्धन ऐसें । म्हणों ये काई ॥ ज्ञाने.१६.३६ ॥ कां अंधकाराचिया ठाया । दैवें सूर्य आलिया । तो अंधकारचि जगा यया । प्रकाश नोहे ॥ ज्ञाने.१६.३७ ॥ जया देवाची पाहतां थोरी । विश्व परमाणुही दशा न धरी । तो भावाचिये सरोबरी । नव्हेचि काई ॥ ज्ञाने.१६.३८ ॥ तैसा मी गीता वाखाणीं । हे खपुष्पाची तुरंबणी । परि समर्थें तुवां शिरयाणी । फेडिली ते ॥ ज्ञाने.१६.३९ ॥ म्हणौनि तुझेनि प्रसादें । मी गीतापद्यें अगाधें । निरूपीन जी विशदें । ज्ञानदेव म्हणे ॥ ज्ञाने.१६.४० ॥ [अध्यायसङ्गतिः] तरि अध्यायीं पंधरावा । श्रीकृष्णें तया पांडवा । शास्त्रसिद्धांत आघवा । उगाणिला ॥ ज्ञाने.१६.४१ ॥ जे वृक्षरूपकपरिभाषा । केलें उपाधिरूप अशेषा । सद्वैद्यें जैसें दोषा । अंगलीना ॥ ज्ञाने.१६.४२ ॥ आणि कूटस्थ जो अक्षर । दाविला पुरुषप्रकार । तेणें उपहिताही आकार । चैतन्या केला ॥ ज्ञाने.१६.४३ ॥ पाठीं उत्तमपुरुष । शब्दाचें करूनि मिष । दाविलें चोख । आत्मतत्त्व ॥ ज्ञाने.१६.४४ ॥ आत्मविषयीं आंतुवट । साधन जें आंगदट । ज्ञान हेंही स्पष्ट । चावळला ॥ ज्ञाने.१६.४५ ॥ म्हणौनि इये अध्यायीं । निरूप्य नुरेचि कांहीं । आतां गुरुशिष्या दोहीं । स्नेह लाहणा ॥ ज्ञाने.१६.४६ ॥ एवं इयेविषयीं कीर । जाणते बुझावले अपार । परि मुमुक्षु इतर । साकांक्ष जाले ॥ ज्ञाने.१६.४७ ॥ त्या मज पुरुषोत्तमा । ज्ञानें भेटे जो सुवर्मा । तो सर्वज्ञ तोचि सीमा । भक्तीचीही ॥ ज्ञाने.१६.४८ ॥ ऐसें हें त्रैलोक्यनायकें । बोलिलें अध्यायांत श्लोकें । तेथें ज्ञानचि बहुतेकें । वानिलें तोषें ॥ ज्ञाने.१६.४९ ॥ भरूनि प्रपंचाचा घोंट । कीजे देखताचि देखतया दृष्ट । आनंदसाम्राज्यीं पाट । बांधिजे जीवां ॥ ज्ञाने.१६.५० ॥ येवढेया लाठेपणाचा उपावो । आन नाहींचि म्हणे देवो । हा सम्यक्ज्ञानाचा रावो । उपायांमाजी ॥ ज्ञाने.१६.५१ ॥ ऐसे आत्मजिज्ञासु जे होते । तिहीं तोषलेनि चित्तें । आदरें तया ज्ञानातें । वोवाळिलें जीवें ॥ ज्ञाने.१६.५२ ॥ आतां आवडी जेथ पडे । तयाचि अवसरीं पुढें पुढें । रिगों लागे हें घडे । प्रेम ऐसें ॥ ज्ञाने.१६.५३ ॥ म्हणौनि जिज्ञासूंच्या पैकी । ज्ञानीं प्रतीति होय ना जंव निकी । तंव योग क्षेम ज्ञानविखीं । स्फुरेलचि की ॥ ज्ञाने.१६.५४ ॥ म्हणोनि तेंचि सम्यक् ज्ञान । कैसेनि होय स्वाधीन । जालिया वृद्धियत्न । घडेल केवीं ॥ ज्ञाने.१६.५५ ॥ कां उपजोंचि जें न लाहे । जें उपजलेंही अव्हाटां सूये । तें ज्ञानीं विरुद्ध काय आहे । हें जाणावें की ॥ ज्ञाने.१६.५६ ॥ मग जाणतया जें विरू । तयाची वाट वाहती करूं । ज्ञानहित तें विचारूं । सर्वभावें ॥ ज्ञाने.१६.५७ ॥ ऐसा ज्ञानजिज्ञासु तुम्हीं समस्तीं । भाव जो धरिला असे चित्तीं । तो पुरवावया लक्ष्मीपती । बोलिजेल ॥ ज्ञाने.१६.५८ ॥ ज्ञानासि सुजन्म जोडे । आपली विश्रांतीही वरी वाढे । ते संपत्तीचे पवाडे । सांगेल दैवी ॥ ज्ञाने.१६.५९ ॥ आणि अज्ञानाचेनि कामाकारें । रागद्वेषांसि दे थारें । तिये आसुरियेही घोरे । करील रूप ॥ ज्ञाने.१६.६० ॥ सहज इष्टानिष्टकरणी । दोघीचि इया कवतुकिणी । हे नवमाध्यायीं उभारणी । केली होती ॥ ज्ञाने.१६.६१ ॥ तेथ साउमा घेयावा उवावो । तंव वोडवला आन प्रस्तावो । तरी तया प्रसंगें आतां देवो । निरूपीत असे ॥ ज्ञाने.१६.६२ ॥ तया निरूपणाचेनि नांवें । अध्याय पद सोळावें । लावणी पाहतां जाणावें । मागिलावरी ॥ ज्ञाने.१६.६३ ॥ परि हें असो आतां प्रस्तुतीं । ज्ञानाच्या हिताहितीं । समर्था संपत्ती । इयाचि दोन्ही ॥ ज्ञाने.१६.६४ ॥ जे मुमुक्षुमार्गींची बोळावी । जे मोहरात्रीची धर्मदिवी । ते आधीं तंव दैवी । संपत्ति ऐका ॥ ज्ञाने.१६.६५ ॥ जेथ एक एकातें पोखी । ऐसे बहुत पदार्थ येकी । संपादिजती ते लोकी । संपत्ति म्हणिजे ॥ ज्ञाने.१६.६६ ॥ ते दैवी सुखसंभवी । तेथ दैवगुणें येकोपजीवी । जाली म्हणौनि दैवी । संपत्ती हे ॥ ज्ञाने.१६.६७ ॥</p>
<p>श्रीभगवानुवाच - अभयं सत्त्वसंशुद्धिर्ज्ञानयोगव्यवस्थितिः । दानं दमश्च यज्ञश्च स्वाध्यायस्तप आर्जवम् ॥ भ.गी.१६.१ ॥</p>
<p>[श्रीभगवानुवाच-अभयं] आतां तयाचि दैवगुणां- । माजि धुरेचा बैसणा । बैसे तया आकर्णा । अभय ऐसें ॥ ज्ञाने.१६.६८ ॥ तरी न घलूनि महापुरीं । न घेपे बुडणयाची शियारी । कां रोग न गणिजे घरीं । पथ्याचिया ॥ ज्ञाने.१६.६९ ॥ तैसा कर्माकर्माचिया मोहरा । उठूं नेदूनि अहंकारा । संसाराचा दरारा । सांडणें येणें ॥ ज्ञाने.१६.७० ॥ अथवा ऐक्यभावाचेनि पैसें । दुजे मानूनि आत्मा ऐसें । भयवार्ता देशें । दवडणें जें ॥ ज्ञाने.१६.७१ ॥ पाणी बुडवूं ये मिठातें । तंव मीठचि पाणी आते । तेवीं आपण जालेनि अद्वैतें । नाशे भय ॥ ज्ञाने.१६.७२ ॥ अगा अभय येणें नांवें । बोलिजे तें हें जाणावें । सम्यक् ज्ञानाचें आघवें । धांवणें हें ॥ ज्ञाने.१६.७३ ॥ [सत्त्वसंशुद्धिः] आतां सत्त्वशुद्धी जे म्हणिजे । ते ऐशा चिन्हीं जाणिजे । तरी जळे न विझे । राखोंडी जैसी ॥ ज्ञाने.१६.७४ ॥ कां पाडिवा वाढी न घे । अंवसे तुटी सांडूनि मागें । माजी अतिसूक्ष्म अंगें । चंद्र जैसा राहे ॥ ज्ञाने.१६.७५ ॥ ना तरी वार्षिया सांडिली । ग्रीष्में नाहीं मांडिली । माजि निजरूपें निवडली । गंगा जैसी ॥ ज्ञाने.१६.७६ ॥ तैसी संकल्पविकल्पाची वोढी । सांडूनि रजतमाची कावडी । भोगितां निजधर्माची आवडी । बुद्धी उरे ॥ ज्ञाने.१६.७७ ॥ इंद्रियवर्गीं दाखविलिया । विरुद्धा अथवा भलिया । विस्मय कांहीं केलिया । नुठी चित्तीं ॥ ज्ञाने.१६.७८ ॥ गांवा गेलिया वल्लभ । पतिव्रतेचा विरहक्षोभ । भलतेसणी हानी लाभ । न मनी जेवीं ॥ ज्ञाने.१६.७९ ॥ तेवीं सत्स्वरूप रुचलेपणें । बुद्धीचें जें ऐसें अनन्य होणें । ते सत्त्वशुद्धी म्हणे । केशिहंता ॥ ज्ञाने.१६.८० ॥ [ज्ञानयोगव्यवस्थितिः] आतां आत्मलाभाविखीं । ज्ञानयोगामाजी एकी । जे आपुलिया ठाकी । हांवे भरे ॥ ज्ञाने.१६.८१ ॥ तेथ सगळिये चित्तवृत्ती । त्याग करणें या रीती । निष्कामें पूर्णाहुती । हुताशीं जैसी ॥ ज्ञाने.१६.८२ ॥ कां सुकुळीनें आपुली । आत्मजा सत्कुळींचि दिधली । हे असो लक्ष्मी स्थिरावली । मुकुंदीं जैसी ॥ ज्ञाने.१६.८३ ॥ तैसें निर्विकल्पपणें । जें योगज्ञानींच या वृत्तिक होणें । तो तिजा गुण म्हणे । कृष्णनाथ ॥ ज्ञाने.१६.८४ ॥ [दानं] आतां देहवाचाचित्तें । यथासंपन्नें वित्तें । वैरी जालियाही आर्तातें । न वंचणें जें कां ॥ ज्ञाने.१६.८५ ॥ फुलीं फळीं छाया । मुळीं पत्रींही धनंजया । वाटेचा न चुके आलिया । वृक्ष जैसा ॥ ज्ञाने.१६.८६ ॥ तैसें मनौनि धनवरी । विद्यमानें आल्या अवसरीं । श्रांतांचिये मनोहारीं । उपयोगा जाणें ॥ ज्ञाने.१६.८७ ॥ तया नांव जाण दान । जें मोक्षनिधानाचें अंजन । हें असो [दमश्च] आयिक चिन्ह । दमाचें तें ॥ ज्ञाने.१६.८८ ॥ तरि विषयेंद्रियमिळणी । करूनि घापे वितुटणी । जैसें तोडिजे खडूळ पाणी । पारकेया ॥ ज्ञाने.१६.८९ ॥ तैसा विषयजातांचा वारा । वाजों नेदिजे इंद्रियद्वारां । इयें बांधोनि प्रत्याहारा । हातीं वोपी ॥ ज्ञाने.१६.९० ॥ आंतुला चित्ताचे अंगवरी । प्रवृत्ति पेलूनि माघारी । आगी सुयिजे दाहींही द्वारीं । वैराग्याची ॥ ज्ञाने.१६.९१ ॥ श्वासोच्छ्वासाहुनी बहुवसें । व्रतें आचरे खरपुसें । वोसंतितां रात्रिदिवसें । नाराणुक जया ॥ ज्ञाने.१६.९२ ॥ पैं दम ऐसा म्हणिपे । तो हा जाण स्वरूपें । यज्ञार्थही संक्षेपें । सांगों ऐक ॥ ज्ञाने.१६.९३ ॥ [यज्ञश्च] तरी ब्राह्मण करूनि धुरे । स्त्रियादिक पैल मेरे । माझारीं अधिकारें । आपुलालेनी ॥ ज्ञाने.१६.९४ ॥ जया जें सर्वोत्तम । भजनीय देवता धर्म । तें तेणें यथागम । विधी यजिजे ॥ ज्ञाने.१६.९५ ॥ जैसा द्विज षट्कर्में करी । शूद्र तयातें नमस्कारी । की दोहींसिही सरोभरी । निपजे याग ॥ ज्ञाने.१६.९६ ॥ तैसें अधिकारपर्यालोचें । हें यज्ञ करणें सर्वांचें । परि विष फळाशेचें । न घापे माजी ॥ ज्ञाने.१६.९७ ॥ आणि मी कर्ता ऐसा भावो । नेदिजे देहाचेनि द्वारें जावों । ना वेदाज्ञेसि तरी ठावो । होइजे स्वयें ॥ ज्ञाने.१६.९८ ॥ अर्जुना एवं यज्ञ । सर्वत्र जाण साज्ञ । कैवल्यमार्गींचा अभिज्ञ । सांगाती हा ॥ ज्ञाने.१६.९९ ॥ [स्वाध्यायः] आतां चेंडुवें भूमी हाणिजे । हें नव्हे तो हाता आणिजे । की क्षेत्रीं बीं विखुरिजे । परी पिकी लक्ष ॥ ज्ञाने.१६.१०० ॥ ना तरी ठेविलें देखावया । आदर कीजे दिविया । कां शाखा फळें यावया । सिंपिजे मूळ ॥ ज्ञाने.१६.१०१ ॥ हें बहू असो आरिसा । आपणपें देखावया जैसा । पुढतपुढती बहुवसा । उटिजे प्रीतीं ॥ ज्ञाने.१६.१०२ ॥ तैसा प्रतिपाद्य जो ईश्वर । तो होआवयालागीं गोचर । श्रुतीचा निरंतर । अभ्यास करणें ॥ ज्ञाने.१६.१०३ ॥ तें द्विजांसींच ब्रह्मसूत्र । येरां स्तोत्र कां नाममंत्र । आवर्तवणें पवित्र । पावावया तत्त्व ॥ ज्ञाने.१६.१०४ ॥ पार्था गा स्वाध्यावो । बोलिजे तो हा म्हणे देवो । आतां तपशब्दाभिप्रावो । आईक सांगों ॥ ज्ञाने.१६.१०५ ॥ [तपः] तरी दानें सर्वस्व देणें । वेंचणें तें व्यर्थ करणें । जैसें फळोनि स्वयें सुकणें । ओषधीचें ॥ ज्ञाने.१६.१०६ ॥ ना ना धुपाचा अग्निप्रवेश । कनकी तुकाचा नाश । पितृपक्ष पोषितां ऱ्हास । चंद्राचा जैसा ॥ ज्ञाने.१६.१०७ ॥ तैसा स्वरूपाचिया प्रसरा- । लागीं प्राणेंद्रियशरीरां । आटणी करणें जें वीरा । तेंचि तप ॥ ज्ञाने.१६.१०८ ॥ अथवा अनारिसें । तपाचें रूप जरी असे । तरि जाण जेंविं दुधीं हंसें । सूदली चांचू ॥ ज्ञाने.१६.१०९ ॥ तैसें देहजीवाचिये मेळणीं । जो उदयजत सूये पाणी । तो विवेक अंतःकरणीं । जागवी जो ॥ ज्ञाने.१६.११० ॥ पाहतां आत्मयाकडे । परि बुद्धीचा पैस सांकडे । सनिद्र स्वप्न बुडे । जागणीं जैसें ॥ ज्ञाने.१६.१११ ॥ तैसा आत्मपर्यालोच । प्रवर्ते जो साच । तपाचा हा निर्वच । धनुर्धरा ॥ ज्ञाने.१६.११२ ॥ [आर्जवं] आतां बाळाच्या हितीं स्तन्य । जैसें नानाभूतीं चैतन्य । तैसें प्राणिमात्रीं सौजन्य । आर्जव तें ॥ ज्ञाने.१६.११३ ॥</p>
<p>अहिंसा सत्यमक्रोधस्त्यागः शान्तिरपैशुनम् । दया भूतेष्वलोलुप्त्वं मार्दवं ह्रीरचापलम् ॥ भ.गी.१६.२ ॥</p>
<p>[अहिंसा] आणि जगाचिया सुखोद्देशें । शरीरवाचामानसें । राहाटणें तें अहिंसे । रूप जाण ॥ ज्ञाने.१६.११४ ॥ [सत्यं] आतां तीख होउनि मवाळ । जैसें जातीचें मुकुळ । कां तेज परी शीतळ । शशांकाचें ॥ ज्ञाने.१६.११५ ॥ शके दावितांचि रोग फेडूं । आणि जिभे तरि नव्हे कडु । तें वोखद नाहीं मा घडु । उपमा कैंची ॥ ज्ञाने.१६.११६ ॥ तरी मऊपणें बुबुळें । झगडतांही परि नाडळे । येरवीं फोडी कोराळें । पाणी जैसें ॥ ज्ञाने.१६.११७ ॥ तैसें तोडावया संदेह । तीख जैसें कां लोह । श्राव्यत्वें तरि माधुर्य । पायीं घाली ॥ ज्ञाने.१६.११८ ॥ ऐकों ठातां कौतुकें । कानातें निघती मुखें । जें साचारिवेचेनि बिकें । ब्रह्मही भेदी ॥ ज्ञाने.१६.११९ ॥ किंबहुना प्रियपणें । कोणातेंही झकऊं नेणे । यथार्थ तरी खुपणें । नाहीं कवणा ॥ ज्ञाने.१६.१२० ॥ येऱ्हवीं गोरी कीर काना गोड । परि साचाचा पाखाळीं कीड । आगियेचें करणें उघड । परि जळो तें साच ॥ ज्ञाने.१६.१२१ ॥ कानीं लागतां महुर । अर्थें विभांडी जिव्हार । ते वाचा नव्हे सुंदर । लांवचि पां ॥ ज्ञाने.१६.१२२ ॥ परि अहितीं कोपोनि सोप । लालनीं मऊ जैसें पुष्प । तिये मातेचें स्वरूप । जैसें कां होय ॥ ज्ञाने.१६.१२३ ॥ तैसें श्रवणसुखचतुर । परिणमोनि साचार । बोलणें जें अविकार । तें सत्य येथें ॥ ज्ञाने.१६.१२४ ॥ [अक्रोधः] आतां घालितांही पाणी । पाषाणीं न निघे अणी । कां मथिलिया लोणी । कांजी नेदी ॥ ज्ञाने.१६.१२५ ॥ त्वचा पायें शिरीं । हालेयाही फडे न करी । वसंतींही अंबरीं । न होती फुलें ॥ ज्ञाने.१६.१२६ ॥ ना ना रंभेचेनिही रूपें । शुकी नुठिजेचि कंदर्पें । कां भस्मीं वह्नि न उद्दीपे । घृतेंही जेवीं ॥ ज्ञाने.१६.१२७ ॥ तेविंचि कुमारु क्रोधें भरे । तैसिया मंत्राचीं बीजाक्षरें । तियें निमित्तेंही अपारें । मीनलिया ॥ ज्ञाने.१६.१२८ ॥ पैं धातयाही पायां पडतां । नुठी गतायु पंडुसुता । तैसी नुपजे उपजवितां । क्रोधोर्मि ॥ ज्ञाने.१६.१२९ ॥ अक्रोधत्व ऐसें । नांव तें ये दशे । जाण ऐसें श्रीनिवासें । म्हणितलें तया ॥ ज्ञाने.१६.१३० ॥ [त्यागः] आतां मृत्तिकात्यागें घट । तंतुत्यागें पट । त्यजिजे जेवीं वट । बीजत्यागें ॥ ज्ञाने.१६.१३१ ॥ कां त्यजूनि भिंतिमात्र । त्यजिजे आघवेेंचि चित्र । कां निद्रात्यागें विचित्र । स्वप्नजाळ तें ॥ ज्ञाने.१६.१३२ ॥ ना ना जळत्यागें तरंग । वर्षात्यागें मेघ । त्यजिजती जेवीं भोग । धनत्यागें ॥ ज्ञाने.१६.१३३ ॥ तेवीं बुद्धिमंतीं देहीं । अहंता सांडून पाहीं । सांडिजे अशेषही । संसारजात ॥ ज्ञाने.१६.१३४ ॥ तया नांव त्याग । म्हणे तो यज्ञांग । हें मानूनि सुभग । पार्थ पुसे ॥ ज्ञाने.१६.१३५ ॥ आतां शांतीचें लिंग । तें व्यक्त मज सांग । देवो म्हणती चांग । अवधान देईं ॥ ज्ञाने.१६.१३६ ॥ [शान्तिः] तरी गिळोनि ज्ञेयांतें । ज्ञाता ज्ञानही माघौतें । हारपे निरुतें । ते शांति पैं गा ॥ ज्ञाने.१६.१३७ ॥ जैसा प्रळयांबूचा उभड । बुडऊनि विश्वाचा पवाड । होय आपणपें निबिड । आपणचि ॥ ज्ञाने.१६.१३८ ॥ मग उगम ओघ सिंधू । हा नुरेचि व्यवहारभेदु । परि जरी जलैक्याचा बोधु । तोही कवणा ॥ ज्ञाने.१६.१३९ ॥ तैसी ज्ञेया देतां मिठी । ज्ञातृत्वही पडे पोटीं । मग उरे तेंचि किरीटी । शांतीचें रूप ॥ ज्ञाने.१६.१४० ॥ [अपैशुनं] आतां कदर्थवित व्याधी । बळीकरणाचिया आधी । आप पर न शोधी । सद्वैद्य जैसा ॥ ज्ञाने.१६.१४१ ॥ कां चिखलीं रुतली गाये । धडभाकड न पाहे । जो तियेचिया ग्लानी होये । कालाभुला ॥ ज्ञाने.१६.१४२ ॥ ना ना बुडतयातें सकरुण । न पुसे अंत्यज की ब्राह्मण । काढूनि राखे प्राण । हेंचि जाणे ॥ ज्ञाने.१६.१४३ ॥ की मायवणी पापियें । उघडी केली विपायें । ते नेसविल्यावीण न पाहे । शिष्ट जैसा ॥ ज्ञाने.१६.१४४ ॥ तैसें अज्ञानप्रमादादिकी । कां प्राक्तनींही सदोषीं । निंद्यत्वाच्या सर्वविषीं । खिळिले जे ॥ ज्ञाने.१६.१४५ ॥ तयां आंगीक आपलें । देउनियां भलें । विसरविजती सलें । सलतीं तियें ॥ ज्ञाने.१६.१४६ ॥ अगा पुढिलाचे दोष । करूनि आपुलिये दिठी चोख । मग घापे अवलोक । तयावरी ॥ ज्ञाने.१६.१४७ ॥ जैसा पुजूनि देव पाहिजे । पेरूनि शेता जाइजे । तोषौनि प्रसाद घेइजे । अतिथीचा ॥ ज्ञाने.१६.१४८ ॥ तैसें आपुलेनि गुणें । पुढिलाचें उणें । फेडुनियां पाहणें । तयाकडे ॥ ज्ञाने.१६.१४९ ॥ वांचूनि न विंधिजे वर्मीं । नातुडविजे अकर्मीं । न बोलविजे नामीं । सदोषीं तिहीं ॥ ज्ञाने.१६.१५० ॥ वरि कोणे एके उपायें । पडिलें तें उभें होये । तेंचि कीजे परि घाये । नेदावे वर्मीं ॥ ज्ञाने.१६.१५१ ॥ पैं उत्तमाचिया साटीं । नीच मानिजे किरीटी । हें वांचोनि दिठी । दोष न घेपे ॥ ज्ञाने.१६.१५२ ॥ अगा अपैशुन्याचें लक्षण । अर्जुना हें फुडें जाण । मोक्षमार्गींचें सुखासन । मुख्य हें गा ॥ ज्ञाने.१६.१५३ ॥ [दया भूतेषु] आतां दया ते ऐसी । पूर्णचंद्रिका जैसी । निववितां न कडसी । साने थोर ॥ ज्ञाने.१६.१५४ ॥ तैसें दुःखितांचें शिणणें । हिरतां सकणवपणें । उत्तमाधम नेणे । विवंचूं गा ॥ ज्ञाने.१६.१५५ ॥ पैं जगीं जीवनासारिखें । वस्तु अंगवरी उपखे । परि जातें जीवित राखे । तृणाचेंही ॥ ज्ञाने.१६.१५६ ॥ तैसें पुढिलांचेनि तापें । कळवळलिये कृपें । दिधलेंही आपणपें । न्यूनचि मानी ॥ ज्ञाने.१६.१५७ ॥ निम्न भरलिया उणें । पाणी ढळोंनि नेणे । तेविं श्रांता तोषौनि जाणें । सामोरें पां ॥ ज्ञाने.१६.१५८ ॥ पैं पायीं कांटा नेहटे । तंव व्यथा जीवीं उमटे । तैसा पोळे संकटें । पुढिलांचेनी ॥ ज्ञाने.१६.१५९ ॥ कां पावो शीतळता लाहे । की ते डोळ्यांचिलागीं होये । तैसा परसुखें जाये । सुखावत जो ॥ ज्ञाने.१६.१६० ॥ किंबहुना तृषितालागीं । पाणी आरायिलें असे जगीं । तैसें दुःखितांचे सेलभागीं । जिणें जयाचें ॥ ज्ञाने.१६.१६१ ॥ तो पुरुष वीरराया । मूर्तिमंत जाण दया । मी उदयजतांचि तया । ऋणिया लाभें ॥ ज्ञाने.१६.१६२ ॥ [अलोलुप्त्वं] आतां सूर्यासि जीवें । अनुसरलिया राजीवें । परि तें तो न शिवे । सौरभ्य जैसें ॥ ज्ञाने.१६.१६३ ॥ कां वसंताचिया वाहाणीं । आलिया वनश्रीच्या अक्षौहिणी । ते न करीतचि घेणी । निगाला तो ॥ ज्ञाने.१६.१६४ ॥ हें असो महासिद्धीसी । लक्ष्मीही आलिया पाशीं । परि महाविष्णु जैसी । न गणीच ते ॥ ज्ञाने.१६.१६५ ॥ तैसे ऐहिकीचे कां स्वर्गींचे । भोग पाइक जालिया इच्छेचे । परि भोगावें हें न रुचे । मनामाजी ॥ ज्ञाने.१६.१६६ ॥ बहुवें काय कौतुकी । जीव नोहे विषयाभिलाखी । अलोलुप्त्वदशा ठाउकी । जाण ते हे ॥ ज्ञाने.१६.१६७ ॥ [मार्दवं] आतां माशियां जैसें मोहळ । जळचरां जेविं जळ । कां पक्षियां अंतराळ । मोकळें हें ॥ ज्ञाने.१६.१६८ ॥ ना तरी बाळकोद्देशें । मातेचें स्नेह जैसें । कां वसंतींच्या स्पर्शें । मऊ मलयानिल ॥ ज्ञाने.१६.१६९ ॥ डोळयां प्रियांची भेटी । कां पिलियां कूर्मीची दिठी । तैसी भूतमात्रीं राहटी । मवाळ ते ॥ ज्ञाने.१६.१७० ॥ स्पर्शें अतिमृदु । मुखीं घेतां सुस्वादु । घ्राणासि सुगंधु । उजाळ आंगें ॥ ज्ञाने.१६.१७१ ॥ तो आवडे तेवढा घेतां । विरुद्ध जरी न होता । तरी उपमे येता । कापुर की ॥ ज्ञाने.१६.१७२ ॥ परी महाभूतें पोटीं वाहे । तेवींचि परमाणुमाजि सामाये । या विश्वानुसार होये । गगन जैसें ॥ ज्ञाने.१६.१७३ ॥ काय सांगों ऐसें जिणें । जें जगाचेनि जीवें प्राणें । तया नांव म्हणें । मार्दव मी ॥ ज्ञाने.१६.१७४ ॥ [ह्रीः] आतां पराजयें राजा । जैसा कदर्थिजे लाजा । कां मानिया निस्तेजा । निकृष्टास्तव ॥ ज्ञाने.१६.१७५ ॥ ना ना चांडाळमंदिराशीं । अवचटें आलिया संन्यासी । मग लाज होय जैसी । उत्तम तया ॥ ज्ञाने.१६.१७६ ॥ क्षत्रियां रणीं पळोनि जाणें । तें कोण साहे लाजिरवाणें । वैधव्यें पाचारणें । महासतीयेतें ॥ ज्ञाने.१६.१७७ ॥ रूपसा उदयलें कुष्ठ । संभावितां कुटीचें बोट । तया लाजा प्राणसंकट । होय जैसें ॥ ज्ञाने.१६.१७८ ॥ तैसें औटहातपणें । जें शव होऊनि जिणें । उपजो उपजो मरणें । नावांनावां ॥ ज्ञाने.१६.१७९ ॥ जियें गर्भमेदमुसें । रक्तमूत्ररसें । वोंतीव होऊनि असे । तें लाजिरवाणें ॥ ज्ञाने.१६.१८० ॥ हें बहु असो देहपणें । नामरूपासि येणें । नाहीं लाजिरवाणें । तयाहूनी ॥ ज्ञाने.१६.१८१ ॥ ऐसैसिया अवकळा । घेपे शरीराचा कंटाळा । ते लाज पैं निर्मळा । निसुगा गोड ॥ ज्ञाने.१६.१८२ ॥ [अचापलं] आतां सूत्रतंतू तुटलिया । चेष्टाचि ठाके सायखडिया । तैसी प्राणजयें कर्मेंद्रियां । खुंटे गती ॥ ज्ञाने.१६.१८३ ॥ की मावळलिया दिनकर । सरे किरणांचा प्रसर । तैसा मनोजयें प्रकार । बुद्धींद्रियां ॥ ज्ञाने.१६.१८४ ॥ एवं मनपवननियमें । होती दाही इंद्रियें अक्षमें । तें अचापल्य वर्में । येणें होय ॥ ज्ञाने.१६.१८५ ॥</p>
<p>तेजः क्षमा धृतिः शौचमद्रोहो नातिमानिता । भवन्ति सम्पदं दैवीमभिजातस्य भारत ॥ भ.गी.१६.३ ॥</p>
<p>[तेजः] आतां ईश्वरप्राप्तीलागीं । प्रवर्ततां ज्ञानयोगी । धिंवसेयाच्या आंगीं । वोसिवा नव्हे ॥ ज्ञाने.१६.१८६ ॥ वोखटें मरणाऐसें । तेंही आलें अग्निप्रवेशें । परी प्राणेश्वरोद्देशें । ना गणीचि सती ॥ ज्ञाने.१६.१८७ ॥ तैसें आत्मनाथाचिया आधीं । लावूनि विषयविषाची बांधी । धांवों आवडे पाणधीं । शून्याचिये ॥ ज्ञाने.१६.१८८ ॥ न ठाके निषेध आड । न पडे विधीची भीड । नुपजेचि जीवीं कोड । महासिद्धीचें ॥ ज्ञाने.१६.१८९ ॥ ऐसें ईश्वराकडे निज । धांवे आपसया सहज । तया नांव तेज । आध्यात्मिक तें ॥ ज्ञाने.१६.१९० ॥ [क्षमा] आतां सर्वही साहातिया गरिमा । गर्वा न ये तेचि क्षमा । जैसें देह वाहोनि रोमां । वाहणें नेणें ॥ ज्ञाने.१६.१९१ ॥ [धृतिः] आणि मातलिया इंद्रियांचे वेग । कां प्राचीनें खवळले रोग । अथवा योगवियोग । प्रियाप्रियांचे ॥ ज्ञाने.१६.१९२ ॥ यया आघवियांचाचि थोर । एके वेळे आलिया पूर । तरी अगस्त्याहूनि धीर । उभा ठाके ॥ ज्ञाने.१६.१९३ ॥ आकाशीं धूमाची रेखा । उठिली बहुवा आगळिका । ते गिळी येकी झुळुका । वारा जेवीं ॥ ज्ञाने.१६.१९४ ॥ तैसें अधिभूताधिदैवां । अध्यात्मादि उपद्रवां । पातलेयां पांडवा । गिळूनि घाली ॥ ज्ञाने.१६.१९५ ॥ ऐसें चित्तक्षोभाच्या अवसरीं । उचलूनि धैर्या जें गावें करी । धृती म्हणिपे अवधारीं । तिये तें गा ॥ ज्ञाने.१६.१९६ ॥ [शौचं] आतां निर्वाळूनि कनकें । भरिला गांगें पीयूषें । तया कलशाचिया सारिखें । शौच असे ॥ ज्ञाने.१६.१९७ ॥ जे आंगीं निष्काम आचार । जीवीं विवेक साचार । तो सबाह्य घडला आकार । शुचित्वाचाचि ॥ ज्ञाने.१६.१९८ ॥ [अद्रोहः] कां फेडीत पाप ताप । पोखित तीरींचे पादप । समुद्रा जाय आप । गंगेचें जैसें ॥ ज्ञाने.१६.१९९ ॥ कां जगाचें आंध्य फेडित । श्रियेचीं राउळें उघडित । निघे जैसा भास्वत । प्रदक्षिणे ॥ ज्ञाने.१६.२०० ॥ तैसीं बांधलीं सोडित । बुडालीं काढित । सांकडीं फेडित । आर्तांचिया ॥ ज्ञाने.१६.२०१ ॥ किंबहुना दिवसराती । पुढिलांचें सुख उन्नती । आणित आणित स्वार्थीं । प्रवेशिजे ॥ ज्ञाने.१६.२०२ ॥ वांचूनि आपुलिया काजालागीं । प्राणिजातांच्या अहितभागीं । संकल्पाचीही आडवंगी । न करणें जें ॥ ज्ञाने.१६.२०३ ॥ पैं अद्रोहत्व ऐशिया गोष्टी । ऐकसी जिया किरीटी । तें सांगितलें हे दिठी । पाहों ये तैसें ॥ ज्ञाने.१६.२०४ ॥ [नातिमानिता] आणि गंगा शंभूच्या माथां । पावोनि संकोचली जेविं पार्था । तेविं मान्यपणें सर्वथा । लाजणें जें ॥ ज्ञाने.१६.२०५ ॥ तें हें पुढतपुढती । अमानित्व जाण सुमती । मागां सांगितलेंसे किती । तेंचि तें बोलों ॥ ज्ञाने.१६.२०६ ॥ [भवन्तीति] एवं इंहीं सव्विसें । ब्रह्मसंपदा हे वसत असे । मोक्षचक्रवर्तीचें जैसें । अग्रहार होय ॥ ज्ञाने.१६.२०७ ॥ ना ना हे संपत्ती दैवी । या गुणतीर्थांची नित्य नवी । निर्विण्णसगरांच्या दैवीं । गंगाचि आली ॥ ज्ञाने.१६.२०८ ॥ की गुणकुसुमांची माळा । हे घेऊनि मुक्तिबाळा । वैराग्यनिरपेक्षाचा गळा । गिंवसीत असे ॥ ज्ञाने.१६.२०९ ॥ की सव्विसगुणज्योती । इंहीं उजळूनि आरती । गीता आत्मया निजपती । नीराजना आली ॥ ज्ञाने.१६.२१० ॥ उगळिते निर्मळें । गुण इयेंचि मुक्ताफळें । दैवी शुक्तीकळे । गीतार्णवींची ॥ ज्ञाने.१६.२११ ॥ काय बहु वानूं ऐसी । अभिव्यक्ति ये अपैसी । केलें दैवी गुणराशी । संपत्तिरूप ॥ ज्ञाने.१६.२१२ ॥ [चूर्णिका] आतां दुःखाची आंतुवट वेली । दोषकांट्यांची जरी भरली । तरी निजाभिधानीं घातली । आसुरी ते ॥ ज्ञाने.१६.२१३ ॥ पैं त्याज्य त्यजावयालागीं । जाणावी जरी अनुपयोगी । तरी ऐका ते चांगी । श्रोत्रशक्ती ॥ ज्ञाने.१६.२१४ ॥ तरी नरकव्यथा थोरी । आणावया दोषीं अघोरी । मेळ केला ते आसुरी । संपत्ती हे ॥ ज्ञाने.१६.२१५ ॥ ना ना विषवर्ग एकवट । तया नांव जैसें बासट । आसुरी संपत्ती हा खोट । दोषांचा तैसा ॥ ज्ञाने.१६.२१६ ॥</p>
<p>दम्भो दर्पोऽभिमानश्च क्रोधः पारुष्यमेव च । अज्ञानं चाभिजातस्य पार्थ सम्पदमासुरीम् ॥ भ.गी.१६.४ ॥</p>
<p>[दम्भः] तरी तयाचि आसुरा । दोषांमाजी जया वीरा । वाडपणाचा डांगोरा । तो दंभ ऐसा ॥ ज्ञाने.१६.२१७ ॥ जैसी आपुली जननी । नग्न दाविलिया जनीं । तें तीर्थचि परि पतनीं । कारण होय ॥ ज्ञाने.१६.२१८ ॥ कां विद्या गुरूपदिष्टा । बोभाइलिया चोहटां । तरी इष्टदाचि परि अनिष्टा । हेतु होती ॥ ज्ञाने.१६.२१९ ॥ पैं आंगें बुडतां महापुरीं । जे वेगें काढी पैल तीरीं । ते नावचि बांधिलिया शिरीं । बुडवी जैसी ॥ ज्ञाने.१६.२२० ॥ कारण जें जीविता । तें वानिलें जरी सेवितां । तरी अन्नचि पंडुसुता । होय विष ॥ ज्ञाने.१६.२२१ ॥ तैसा दृष्टादृष्टाचा सखा । धर्म जाला तो फोकारिजे देखा । तरी तारिता तोचि देखा । लागिं होय ॥ ज्ञाने.१६.२२२ ॥ म्हणौनि वाचेचा चौबारां । घातलिया धर्माचा पसारा । धर्मचि तो अधर्म होय वीरा । तो दंभ जाणें ॥ ज्ञाने.१६.२२३ ॥ [दर्पः] आतां मूर्खाचिये जिभे । अक्षरांचा आंबुखा सुभे । आणि तो ब्रह्मसभे । न रिझे जैसा ॥ ज्ञाने.१६.२२४ ॥ कां मादुरी लोकांचा घोडा । गजपतीही मानी थोडा । कां कांटियेवरिल्या सरडा । स्वर्गही नीच ॥ ज्ञाने.१६.२२५ ॥ तृणाचेनि इंधनें । आगी धांवे गगनें । थिल्लरबळें मीनें । न गणिजे सिंधू ॥ ज्ञाने.१६.२२६ ॥ तैसा माजे स्त्रिया धनें । विद्या स्तुती बहुतें मानें । एके दिवसींचेनि परान्नें । अल्पकु जैसा ॥ ज्ञाने.१६.२२७ ॥ अभ्रच्छायेचिया जोडी । निदैव घर मोडी । मृगांबु देखोनि फोडी । पाणियाढें मूर्ख ॥ ज्ञाने.१६.२२८ ॥ किंबहुना ऐसैसें । उतणें जें संपत्तिमिसें । तो दर्प गा अनारिसें । न बोलें घेईं ॥ ज्ञाने.१६.२२९ ॥ [अभिमानश्च] आणि जगा वेदीं विश्वास । आणि विश्वासीं पूज्य ईश । जगीं एक तेजस । सूर्यचि हा ॥ ज्ञाने.१६.२३० ॥ जगस्पृहे आस्पद । एक सार्वभौमपद । न मरणें निर्विवाद । जगा पढियें ॥ ज्ञाने.१६.२३१ ॥ म्हणौनि जरी उत्साहें । यांतें वानूं जाये । की तें आइकोनि मत्सर वाहे । फुगों लागे ॥ ज्ञाने.१६.२३२ ॥ म्हणे ईश्वरातें खायें । तया वेदा विष सूयें । गौरवामाजी त्राये । भंगीत असे ॥ ज्ञाने.१६.२३३ ॥ पतंगा नावडे ज्योती । खद्योता भानूची खंती । टिटिभेनें अपांपती । वैरी केला ॥ ज्ञाने.१६.२३४ ॥ तैसा अभिमानाचेनि मोहें । ईश्वराचेंही नाम न साहे । बापातें म्हणे मज हे । सवती जाली ॥ ज्ञाने.१६.२३५ ॥ ऐसा मान्यतेचा पुष्टगंड । तो अभिमानी परमलंड । रौरवाचा रूढ । मार्गचि पैं ॥ ज्ञाने.१६.२३६ ॥ [क्रोधः] आणि पुढिलांचें सुख । देखणियांचें होय मिख । चढे क्रोधाग्नीचें विख । मनोवृत्ती ॥ ज्ञाने.१६.२३७ ॥ शीतजळाचिये भेटी । तातला तेलीं आगी उठी । चंद्र देखोनि जळे पोटीं । कोल्हा जैसा ॥ ज्ञाने.१६.२३८ ॥ विश्वाचें आयुष्य जेणें उजळे । तो सूर्य उदैला देखोनि सवळे । पापिया फुटती डोळे । डुडुळाचे ॥ ज्ञाने.१६.२३९ ॥ जगाची सुखपहांट । चोरां मरणाहूनि निकृष्ट । दुधाचें काळकूट । होय व्याळीं ॥ ज्ञाने.१६.२४० ॥ अगाधें समुद्रजळें । प्राशितां अधिक जळे । वडवाग्नी न मिळे । शांती कंहीं ॥ ज्ञाने.१६.२४१ ॥ तैसा विद्याविनोदविभवें । देखे पुढिलांचीं दैवें । तंव तंव रोष दुणावे । क्रोध तो जाण ॥ ज्ञाने.१६.२४२ ॥ [पारुष्यमेव च] आणि मन सर्पाची कुटी । डोळे नाराचांची सुटी । बोलणें ते वृष्टी । इंगळांची ॥ ज्ञाने.१६.२४३ ॥ येर जें क्रियाजात । तें तिखयाचें कर्वत । ऐसें सबाह्य खसखसित । जयाचें गा ॥ ज्ञाने.१६.२४४ ॥ तो मनुष्यांत अधम जाण । पारुष्याचें अवतरण । आतां आइक खुण । अज्ञानाची ॥ ज्ञाने.१६.२४५ ॥ [अज्ञानं चेति] तरी शीतोष्णस्पर्शा । निवाड नेणे पाषाण जैसा । कां रात्री आणि दिवसा । जात्यंध तो ॥ ज्ञाने.१६.२४६ ॥ आगी उठिला आरोगणें । जैसा खाद्याखाद्य न म्हणे । कां परिस पाड नेणे । सोनया लोहा ॥ ज्ञाने.१६.२४७ ॥ ना तरि ते नानारसीं । रिघोनि दर्वी जैसी । परि रसस्वादासी । चाखों नेणे ॥ ज्ञाने.१६.२४८ ॥ कां वारा जैसा पारखी । नव्हेचि गा मार्गामार्गाविखीं । तैसें कृत्याकृत्य-विवेकी । अंधपण जें ॥ ज्ञाने.१६.२४९ ॥ हें चोख हें मैळ । ऐसें नेणोनियां बाळ । देखे तें केवळ । मुखींचि घाली ॥ ज्ञाने.१६.२५० ॥ तैसें पापपुण्याचें खिचटें । करोनि खातां बुद्धिचेष्टे । कडु मधुर न वाटे । ऐसी जे दशा ॥ ज्ञाने.१६.२५१ ॥ तिये नाम अज्ञान । या बोला नाहीं आन । एवं साही दोषांचें चिन्ह । सांगितलें ॥ ज्ञाने.१६.२५२ ॥ इंहींच साही दोषांगीं । हे आसुरी संपत्ति दाटुगी । जैसें थोर विष भुजंगीं । अंग सानें ॥ ज्ञाने.१६.२५३ ॥ कां तिघां वह्नींच्या पांती । पाहतां थोडे ठाय गमती । परि विश्वही प्राणाहुती । करूं न पुरे ॥ ज्ञाने.१६.२५४ ॥ धातयाही गेलिया शरण । त्रिदोषीं न चुके मरण । तयां तिहींची दुणी जाण । साही दोष हे ॥ ज्ञाने.१६.२५५ ॥ इंहीं साही दोषीं संपूर्णीं । जाली इयेची उभारणी । म्हणोनि आसुरी उणी । संपदा नव्हे ॥ ज्ञाने.१६.२५६ ॥ परि क्रूरग्रहांची जैसी । मांदी मिळे एकेचि राशी । कां येती निंदकापासीं । अशेष पापें ॥ ज्ञाने.१६.२५७ ॥ मरणाराचें आंग । पडिघाती अवघेचि रोग । कां कुमुहूर्तीं दुर्योग । एकवटी ॥ ज्ञाने.१६.२५८ ॥ विश्वासला आतुडवीजे चोरां । शिणला सुइजे महापुरा । तैसें दोषीं इंहीं नरा । अनिष्ट कीजे ॥ ज्ञाने.१६.२५९ ॥ कां आयुष्य जातिये वेळे । शेळिये सातवेउळि मिळे । तैसे साही दोष सगळे । जोडती तया ॥ ज्ञाने.१६.२६० ॥ मोक्षमार्गाकडे । जयाचा आंबुखा पडे । न निघे म्हणौनि बुडे । संसारीं जो ॥ ज्ञाने.१६.२६१ ॥ अधमां योनींच्या पाउटीं । उतरत जो किरीटी । स्थावरांहीं तळवटीं । बैसणें घे ॥ ज्ञाने.१६.२६२ ॥ हें असो तयाच्या ठायीं । मिळोनि साही दोषीं इंहीं । आसुरी संपत्ती पाहीं । वाढविजे ॥ ज्ञाने.१६.२६३ ॥ ऐसिया या दोनी । संपत्ती प्रसिद्धा जनीं । सांगितलिया चिन्हीं । वेगळाल्या ॥ ज्ञाने.१६.२६४ ॥</p>
<p>दैवी सम्पद्विमोक्षाय निबन्धायासुरी मता । मा शुचः सम्पदं दैवीमभिजातोऽसि पाण्डव ॥ भ.गी.१६.५ ॥</p>
<p>[दैवी सम्पद्विमोक्षाय] इयां दोन्हीमाजी पहिली । दैवी जे म्हणितली । ते मोक्षसूर्यें पाहली । उखाचि जाण ॥ ज्ञाने.१६.२६५ ॥ [निबन्धायासुरी मता] येरी जे दुसरी । संपत्ति कां आसुरी । ते मोहलोहाची खरी । सांखळी जीवा ॥ ज्ञाने.१६.२६६ ॥ [मा शुचः] परि हें आइकोनि झणें । भय घेसी हो मनें । काय रात्रीचा दिनें । धाक धरिजे ॥ ज्ञाने.१६.२६७ ॥ हे आसुरी संपत्ति तया । बंधालागीं धनंजया । जो साही दोषां ययां । आश्रय होय ॥ ज्ञाने.१६.२६८ ॥ [सम्पदं दैवीमिति] तूं तंव पांडवा । सांगितलेया दैवा । गुणनिधी बरवा । जन्मलासी ॥ ज्ञाने.१६.२६९ ॥ म्हणोनि पार्था तूं या । दैवीसंपत्ती स्वामिया । होउनि यावें उवाया । कैवल्याचिया ॥ ज्ञाने.१६.२७० ॥</p>
<p>द्वौ भूतसर्गौ लोकेऽस्मिन्दैव आसुर एव च । दैवो विस्तरशः प्रोक्त आसुरं पार्थ मे श्रृणु ॥ भ.गी.१६.६ ॥</p>
<p>[द्वौ भूतसर्गौ लोकेऽस्मिन्] आणि दैवां आसुरां । संपत्तिवंतां नरां । अनादिसिद्ध उजरा । राहाटीचा आहे ॥ ज्ञाने.१६.२७१ ॥ जैसें रात्रीच्या अवसरीं । व्यापारिजे निशाचरीं । दिवसा सुव्यवहारीं । मनुष्यादिकी ॥ ज्ञाने.१६.२७२ ॥ [दैव आसुर एव च] तैसिया आपलालिया राहाटीं । वर्तती दोनी सृष्टी । दैवी आणि किरीटी । आसुरी येथ ॥ ज्ञाने.१६.२७३ ॥ [दैवो विस्तरशः प्रोक्तः] तेवींचि विस्तारूनि दैवी । ज्ञानकथनादि प्रस्तावीं । मागील ग्रंथीं बरवी । सांगीतली ॥ ज्ञाने.१६.२७४ ॥ [आसुरं पार्थ मे श्रृणु] आतां आसुरी जे सृष्टी । तेथींची उपलवूं गोठी । अवधानाची दिठी । दे पां निकी ॥ ज्ञाने.१६.२७५ ॥ [चूर्णिका] तरी वाद्येंवीण नाद । नेदी कवणाही साद । कां अपुष्पीं मकरंद । न लभे जैसा ॥ ज्ञाने.१६.२७६ ॥ तैसी प्रकृति हे आसुर । एकली नोहे गोचर । जंव एकाधें शरीर । माल्हाती ना ॥ ज्ञाने.१६.२७७ ॥ मग आविष्करला लांकुडें । पावक जैसा जोडे । तैसी प्राणिदेहीं सांपडे । आटोपली हे ॥ ज्ञाने.१६.२७८ ॥ ते वेळीं जे वाढी उंसा । तेचि आंतुला रसा । देहाकार होय तैसा । प्राणियांचा ॥ ज्ञाने.१६.२७९ ॥ आतां तयांचि प्राणियां । रूप करूं धनंजया । घडले जे आसुरिया । दोषवृद्धि ॥ ज्ञाने.१६.२८० ॥</p>
<p>प्रवृत्तिं च निवृत्तिं च जना न विदुरासुराः । न शौचं नापि चाचारो न सत्यं तेषु विद्यते ॥ भ.गी.१६.७ ॥</p>
<p>[प्रवृत्तिं च निवृत्तिं च] तरि पुण्यालागीं प्रवृत्ती । कां पापाविषयीं निवृत्ती । या जाणणेयाची राती । तयांचेें मन ॥ ज्ञाने.१६.२८१ ॥ [जना न विदुरासुराः] निगणेया आणि प्रवेशा । चित्त नेदीत आवेशा । कोशकीट जैसा । जाचिनला पैं ॥ ज्ञाने.१६.२८२ ॥ कां दिधलें मागुती येईल । की न ये हें पुढील । न पाहातां दे भांडवल । मूर्ख चोरां ॥ ज्ञाने.१६.२८३ ॥ तैसिया प्रवृत्ति निवृत्ति दोनी । नेणिजती आसुरीं जनीं । [न शौचं] आणि शौच तें स्वप्नीं । देखती ना ते ॥ ज्ञाने.१६.२८४ ॥ काळिमा सांडील कोळसा । वरि चोखी होईल वायसा । राक्षसही मांसा । विटों शके ॥ ज्ञाने.१६.२८५ ॥ परि आसुरां प्राणियां । शौच नाहीं धनंजया । पवित्रत्व जेविं भांडिया । मद्याचिया ॥ ज्ञाने.१६.२८६ ॥ [नापि चाचारो] वाढविती विधीची आस । कां पाहाती वडिलांची वास । कर्में आचरती हे भाष । नेणतीचि ते ॥ ज्ञाने.१६.२८७ ॥ जैसें चरणें शेळियेचें । कां धांवणें वारियाचें । जाळणें अग्नीचें । भलतेउतें ॥ ज्ञाने.१६.२८८ ॥ तैसें पुढां सूनि स्वैर । आचरती ते गा आसुर । [न सत्यं तेषु विद्यते] सत्येंसीं कीर वैर । सदाचि तयां ॥ ज्ञाने.१६.२८९ ॥ जरी नांगिया आपुलिया । विंचू करी गुदगुलिया । तरी साचा बोलिया । बोलती ते ॥ ज्ञाने.१६.२९० ॥ अपानाचेनि तेोंडें । जरी सुगंधा येणें घडे । तरि सत्य तयां जोडे । आसुरांतें ॥ ज्ञाने.१६.२९१ ॥ ऐसे ते न करितां कांहीं । आंगेेंचि वोखटें पाहीं । [चूर्णिका] आतां बोलती ते नवाई । सांगिजेल ॥ ज्ञाने.१६.२९२ ॥ येऱ्हवीं करेयाच्या ठायीं चांग । तें तयासि कैंचें नीट आंग । तैसा आसुरांचा प्रसंग । प्रसंगेें परिस ॥ ज्ञाने.१६.२९३ ॥ उधवणीचें जेविं तोंड । उगळी धुंवाचे उभड । हें जाणिजे तेविं उघड । सांगों ते बोल ॥ ज्ञाने.१६.२९४ ॥</p>
<p>असत्यमप्रतिष्ठं ते जगदाहुरनीश्वरम् । अपरस्परसम्भूतं किमन्यत्कामहैतुकम् ॥ भ.गी.१६.८ ॥</p>
<p>[असत्यं] तरि विश्व हा अनादि ठावो । येथ नियंता ईश्वररावो । चावडिये न्यावो अन्यावो । निवडी वेद ॥ ज्ञाने.१६.२९५ ॥ वेदीं अन्यायी पडे । तो निरयभोगें दंडे । सन्यायी तो सुरवाडें । स्वर्गीं जिये ॥ ज्ञाने.१६.२९६ ॥ ऐसी हे विश्वव्यवस्था । अनादि जे पार्था । इयेतें म्हणती ते वृथा । अवघेंचि हें ॥ ज्ञाने.१६.२९७ ॥ [वेदप्रमाणशून्यं मतं] यज्ञमूढ ठकिले यागीं । देवपिसे प्रतिमालिंगीं । नागवले भगवे योगी । समाधिभ्रमें ॥ ज्ञाने.१६.२९८ ॥ येथ आपलेनि बळें । भोगिजे जें जें वेंटाळें । हें वांचोनि वेगळें । पुण्य आहे ॥ ज्ञाने.१६.२९९ ॥ ना अशक्तपणें आंगिकें । वेगळवेंटाळीं न टके । ऐसा गादिजे वीण विषयसुखें । तेंचि पाप ॥ ज्ञाने.१६.३०० ॥ प्राण घेपती संपन्नांचे । तें पाप जरी साचें । तरी सर्वस्व हाता ये तयांचें । हें पुण्यफळ की ॥ ज्ञाने.१६.३०१ ॥ बळी अबळातें खाय । हेंचि बाधित जरी होय । तरी मासयां कां न होय । निसंतान ॥ ज्ञाने.१६.३०२ ॥ [अप्रतिष्ठं] [धर्माधर्मव्यवस्थाशून्यं] आणि कुळें शोधून दोन्ही । कुमारेंचि शुभलग्नीं । मेळविजती प्रजासाधनीं । हेतु जरी ॥ ज्ञाने.१६.३०३ ॥ तरी पशुपक्ष्यादि जाती । जयां मिती नाहीं संतती । तयां कोणे प्रतिपत्ती । विवाह केले ॥ ज्ञाने.१६.३०४ ॥ चोरियेचें धन आलें । तरि तें कोणासि विष जालें । वालभें परद्वार केलें । कोढी कोणी होय ॥ ज्ञाने.१६.३०५ ॥ [अनीश्वरं] म्हणोनि देव गोसावी । तो धर्माधर्म भोगवी । [किमन्यत्] आणि परत्राच्या गांवीं । करी तो भोगी ॥ ज्ञाने.१६.३०६ ॥ परि परत्र ना देवो । न दिसे म्हणोनि तें वावो । आणि कर्ता निमे मा ठावो । भोग्यासि कवण ॥ ज्ञाने.१६.३०७ ॥ [कामहैतुकं] येथ उर्वशिया इंद्र सुखी । जैसा कां स्वर्गलोकी । तैसाचि कृमिही नरकी । लोळत श्लाघे ॥ ज्ञाने.१६.३०८ ॥ म्हणौनि नरक स्वर्ग । नव्हे पापपुण्यभाग । जे दोहीं ठायीं सुखभोग । कामाचाचि तो ॥ ज्ञाने.१६.३०९ ॥ [अपरस्परसम्भूतं] याकारणें कामें । स्त्रीपुरुषयुग्में । मिळती तेथ जन्मे । [जगत्] आघवें जग ॥ ज्ञाने.१६.३१० ॥ आणि जें जें अभिलाषें । स्वार्थालागीं पोषे । पाठीं परस्पर द्वेषें । कामचि नाशी ॥ ज्ञाने.१६.३११ ॥ एवं कामावांचूनि कांहीं । जगा मूळचि आन नाहीं । ऐसें बोलती पाहीं । असुर गा ते ॥ ज्ञाने.१६.३१२ ॥ आतां असो हें किडाळ । बोलीं न करूं पाघळ । सांगतांचि सफोल । होतसे वाचा ॥ ज्ञाने.१६.३१३ ॥</p>
<p>एतां दृष्टिमवष्टभ्य नष्टात्मानोऽल्पबुद्धयः । प्रभवन्त्युग्रकर्माणः क्षयाय जगतोऽहिताः ॥ भ.गी.१६.९ ॥</p>
<p>[एतां दृष्टिमवष्टभ्य] आणि ईश्वराचिया खंती । नुसधियाचि करिती चांथी । हेंही नाहीं चित्तीं । निश्चय एक ॥ ज्ञाने.१६.३१४ ॥ [अल्पबुद्धयः] किंबहुना उघड । आंगीं लाऊनियां पाखंड । नास्तिकपणाचें हाड । रोविलें जीवीं ॥ ज्ञाने.१६.३१५ ॥ ते वेळीं स्वर्गालागीं आदर । कां नरकाचा अडदर । या वासनांचा अंकुर । जळोनि गेला ॥ ज्ञाने.१६.३१६ ॥ [नष्टात्मानः] मग केवळ ये देहखोडां । अमेध्योदकाचा बुडबुडा । विषयपंकी सुहाडा । बुडाले गा ॥ ज्ञाने.१६.३१७ ॥ [प्रभवन्त्युग्रकर्माण इति] जैं आटावे होती जळचर । तैं डोहीं मिळती ढीवर । कां पडावें होय शरीर । तैं रोगां उदय ॥ ज्ञाने.१६.३१८ ॥ उदैजणें केतूचें जैसें । विश्वा अनिष्टोद्देशें । जन्मती ते तैसे । लोकां आटूं ॥ ज्ञाने.१६.३१९ ॥ विरूढलिया अशुभ । फुटती तैं ते कोंभ । पापाचे कीर्तिस्तंभ । चालते ते ॥ ज्ञाने.१६.३२० ॥ आणि मागां पुढां जाळणें- । वांचूनि आगी कांहीं नेणे । तैसें विरुद्धचि एक करणें । भलतेयां ॥ ज्ञाने.१६.३२१ ॥ परि तेंचि गा करणें । आदरिती संभ्रमें जेणें । तो आइक पार्था म्हणे । श्रीनिवास ॥ ज्ञाने.१६.३२२ ॥</p>
<p>काममाश्रित्य दुष्पूरं दम्भमानमदान्विताः । मोहाद्गृहीत्वासद्ग्रहान्प्रवर्तन्तेऽशुचिव्रताः ॥ भ.गी.१६.१० ॥</p>
<p>[काममाश्रित्य दुष्पूरं] तरी जाळ पाणियें न भरे । आगी इंधनें न पुरे । तयां दुर्भरांचिये धुरे । भुकाळु जो ॥ ज्ञाने.१६.३२३ ॥ तया कामाचा वोलावा । जीवीं धरूनि पांडवा । [दम्भमानमदान्विताः] दंभमानाचा मेळावा । मेळविती ॥ ज्ञाने.१६.३२४ ॥ मातलिया कुंजरा । आगळी जाली मदिरा । तैसा मदाचा ताठा तंव जरा । चढतां आंगीं ॥ ज्ञाने.१६.३२५ ॥ [मोहाद्गृहीत्वा] आणि आग्रहा तोचि ठावो । वरि मौढ्या ऐसा सावावो । मग काय वानूं निर्वाहो । निश्चयाचा ॥ ज्ञाने.१६.३२६ ॥ [असद्ग्रहान्] जिहीं परोपताप घडे । परावा जीवु रगडे । तिहीं कर्मीं होउनि गाढे । जन्मवृत्ती ॥ ज्ञाने.१६.३२७ ॥ [प्रवर्तन्ते] मग आपुलें केलें फोकारिती । आणि जगातें धिक्कारिती । दाही दिशीं पसरिती । स्पृहाजाळ ॥ ज्ञाने.१६.३२८ ॥ [अशुचिव्रताः] ऐसेनि गा आटोपें । थोरिये आणिती पापें । धर्मधेनू खुरपें । सुटलें जैसें ॥ ज्ञाने.१६.३२९ ॥</p>
<p>चिन्तामपरिमेयां च प्रलयान्तामुपाश्रिताः । कामोपभोगपरमा एतावदिति निश्चिताः ॥ भ.गी.१६.११ ॥</p>
<p>[चिन्तां] याचि येका आयती । तयाचिया कर्मप्रवृत्ती । आणि जिणियाहीं परौती । वाहती चिंता ॥ ज्ञाने.१६.३३० ॥ [अपरिमेयां च] पाताळाहूनि निम्न । जियेचिये उंचिये सानें गगन । जे पाहातां त्रिभुवन । अणुही नोहे ॥ ज्ञाने.१६.३३१ ॥ [प्रलयान्तामुपाश्रिताः] ते भोगपटाची मवणी । जीवीं अनियम चिंतवणी । जे सांडूं नेणे रमणी । वल्लभा जैसी ॥ ज्ञाने.१६.३३२ ॥ तैसी चिंता अपार । वाढविती निरंतर । [कामोपभोगपरमाः] जीवीं सूनि असार । विषयादिक ॥ ज्ञाने.१६.३३३ ॥ स्त्रिया गाइलें आइकावें । स्त्रीरूप डोळां देखावें । सर्वेंद्रियें आलिंगावें । स्त्रियेतेंचि ॥ ज्ञाने.१६.३३४ ॥ कुरवंडी कीजे अमृतें । [एतावदिति निश्चिताः] ऐसें सुख स्त्रियेपरौतें । नाहींचि म्हणौनि चित्तें । निश्चय केला ॥ ज्ञाने.१६.३३५ ॥ मग तयाचि स्त्रीभोगा- । लागीं पाताळ स्वर्गा । धांवती दिग्विभागा । परौतेही ॥ ज्ञाने.१६.३३६ ॥</p>
<p>आशापाशशतैर्बद्धाः कामक्रोधपरायणाः । ईहन्ते कामभोगार्थमन्यायेनार्थसञ्चयान् ॥ भ.गी.१६.१२ ॥</p>
<p>[आशापाशशतैर्बद्धाः] आमिषकवळु थोरी आशा । न विचारितां गिळी मासा । तैसें कीजे विषयाशा । तयांसि गा ॥ ज्ञाने.१६.३३७ ॥ वांच्छित तंव न पवती । मग कोरडिये आशेची संतती । वाढऊं वाढऊं होती । कोशकिडे ॥ ज्ञाने.१६.३३८ ॥ [कामक्रोधपरायणाः] आणि पसरिला अभिलाष । अपूर्ण होय तोचि द्वेष । एवं कामक्रोधाहूनि अधिक । पुरुषार्थ नाहीं ॥ ज्ञाने.१६.३३९ ॥ दिहा खोलणें रात्रीं जागोवा । ठाणांतरिया जैसा पांडवा । अहोरात्रींही विसांवा । भेटेचिना ॥ ज्ञाने.१६.३४० ॥ तैसें उंचौनि लोटिलें कामें । नेहटती क्रोधाचिये ढिमें । तरी रागद्वेष प्रेमें । न माती केंही ॥ ज्ञाने.१६.३४१ ॥ [ईहन्ते कामभोगार्थं] तेविंचि जीवींचिया हांवा । विषयवासनांचा मेळावा । केला परी तो भोगावा । अर्थें की ना ॥ ज्ञाने.१६.३४२ ॥ म्हणौनि भोगावयाजोगा । पुरता अर्थ पैं गा । आणावया जगा । झोंबती सैरा ॥ ज्ञाने.१६.३४३ ॥ [अन्यायेनार्थसञ्चयान्] एकातें साधूनि मारिती । एकाचीं सर्वस्वें हरिती । एकालागीं उभारिती । अपाययंत्रें ॥ ज्ञाने.१६.३४४ ॥ पाशिकें पोतीं वागुरा । सुणीं ससाणे चिकाटी खोंचारा । घेउनि निघती डोंगरा । पारधी जैसे ॥ ज्ञाने.१६.३४५ ॥ ते पोसावया पोट । मारूनि प्राणियांचे संघाट । आणिती ऐसें निकृष्ट । तेंही करिती ॥ ज्ञाने.१६.३४६ ॥ [चूर्णिका] परप्राणघातें । मेळविती वित्तें । मिळाल्या चित्तें । तोषणें कैसें ॥ ज्ञाने.१६.३४७ ॥</p>
<p>इदमद्य मया लब्धमिमं प्राप्स्ये मनोरथम् । इदमस्तीदमपि मे भविष्यति पुनर्धनम् ॥ भ.गी.१६.१३ ॥</p>
<p>[इदमद्य मया लब्धं] म्हणे आजि मियां । संपत्तीबहुतेकांचिया । आपुल्या हातीं केलिया । धन्य ना मी ॥ ज्ञाने.१६.३४८ ॥ [इमं प्राप्स्ये मनोरथं] ऐसा श्लाघों जंव जाये । तंव मन आणिकही वाहे । सवेंचि म्हणे पाहें । आणिकांचेंही आणूं ॥ ज्ञाने.१६.३४९ ॥ [इदमस्तीदमिति] हें जेतुलें असे जोडिलें । तयाचेनि भांडवलें । लाभा घेईन उरलें । चराचर हें ॥ ज्ञाने.१६.३५० ॥ ऐसेनि धना विश्वाचिया । मीचि होईन स्वामिया । [चूर्णिका] मग दिठी पडे तया । उरों नेदीं ॥ ज्ञाने.१६.३५१ ॥</p>
<p>असौ मया हतः शत्रुर्हनिष्ये चापरानपि । ईश्वरोऽहमहं भोगी सिद्धोऽहं बलवान्सुखी ॥ भ.गी.१६.१४ ॥</p>
<p>[असौ मया हतः शत्रुः] हे मारिले वैरी थोडे । [हनिष्ये चापरानपि] आणिकही साधीन गाढे । मग नांदेन पवाडें । येकलाचि मी ॥ ज्ञाने.१६.३५२ ॥ [ईश्वरोऽहमहं भोगी] मग माझीं होतील कामारीं । तियेंवांचूनि येरें मारीं । किंबहुना चराचरीं । ईश्वर तो मी ॥ ज्ञाने.१६.३५३ ॥ मी भोगभूमींचा रावो । आजि सर्व सुखासी ठावो । म्हणोनि इंद्रही वावो । मातें पाहूनि ॥ ज्ञाने.१६.३५४ ॥ [सिद्धोऽहं] मी मनें वाचा देहें । करीं तें कैसें नोहे । कें मजवांचूनि आहे । आज्ञासिद्ध आन ॥ ज्ञाने.१६.३५५ ॥ [बलवान्सुखी] तंवचि बळिया काळ । जंव न दिसें मी अतुर्बळ । सुखाचा कीर निखिळ । रासिवा मीचि ॥ ज्ञाने.१६.३५६ ॥</p>
<p>आढ्योऽभिजनवानस्मि कोऽन्योऽस्ति सदृशो मया । यक्ष्ये दास्यामि मोदिष्य इत्यज्ञानविमोहिताः ॥ भ.गी.१६.१५ ॥</p>
<p>[आढ्यः] कुबेर आथिला होये । परि तो नेणे माझी सोये । संपत्ति मजसम नव्हे । श्रीनाथाही ॥ ज्ञाने.१६.३५७ ॥ [अभिजनवानस्मि] माझिया कुळाचा उजाळु । कां जातीगोतांचा मेळु । पाहातां ब्रह्माही हळु । उणाचि दिसे ॥ ज्ञाने.१६.३५८ ॥ [कोऽन्योऽस्ति सदृशो मया] म्हणोनि मिरविती नांवें । वायां ईश्वरादि आघवे । नाहीं मजसीं सरी पावे । ऐसें कोण्ही ॥ ज्ञाने.१६.३५९ ॥ [यक्ष्ये] आतां लोपला अभिचार । त्याचा करीन मी जीर्णोद्धार । प्रतिष्ठीन परमार । यागवरी ॥ ज्ञाने.१६.३६० ॥ [दास्यामि] मातें गाती वानिती । नटनाचें रिझविती । तयां देईन मागती । ते ते वस्तु ॥ ज्ञाने.१६.३६१ ॥ [मोदिष्ये] माजिरा अन्नपानीं । प्रमदांच्या आलिंगनीं । मी होईन त्रिभुवनीं । आनंदाकार ॥ ज्ञाने.१६.३६२ ॥ [इत्यज्ञानविमोहिताः] काय बहु सांगों ऐसे । ते आसुरीप्रकृतिपिसे । तुरंबिती असोसें । गगनौळें तियें ॥ ज्ञाने.१६.३६३ ॥</p>
<p>अनेकचित्तविभ्रान्ता मोहजालसमावृताः । प्रसक्ताः कामभोगेषु पतन्ति नरकेऽशुचौ ॥ भ.गी.१६.१६ ॥</p>
<p>[अनेकचित्तविभ्रान्ताः] ज्वराचेनि आटोपें । रोगी भलतैसें जल्पे । चावळती संकल्पें । जाण ते तैसे ॥ ज्ञाने.१६.३६४ ॥ अज्ञान आतले धुळी । म्हणौनि आशा वाहटुळी । भोवंडीजती अंतराळीं । मनोरथांच्या ॥ ज्ञाने.१६.३६५ ॥ अनियम आषाढमेघ । कां समुद्रोर्मी अभंग । तैसे कामिती अनेक । अखंड काम ॥ ज्ञाने.१६.३६६ ॥ [मोहजालसमावृत्ताः] मग पैं कामनाचि तयां । जीवीं जाल्या वेलरिया । वोरपिलीं कांटिया । कमळें जैसीं ॥ ज्ञाने.१६.३६७ ॥ कां पाषाणाचिया माथां । हांडी फुटली पार्था । जीवीं तैसे सर्वथा । कुटके जाले ॥ ज्ञाने.१६.३६८ ॥ तेव्हां चढतीये रयणीं । तमाची होय पुरवणी । तैसा मोह अंतःकरणीं । वाढोंचि लागे ॥ ज्ञाने.१६.३६९ ॥ [प्रसक्ताः कामभोगेषु] आणि वाढे जंव जंव मोहो । तंव तंव विषयीं रोहो । विषय तेथ ठावो । पातकासी ॥ ज्ञाने.१६.३७० ॥ पापें आपलेनि थांवें । जंव करिती मेळावे । तंव जितांचि आघवे । येती नरक ॥ ज्ञाने.१६.३७१ ॥ [पतन्ति नरकेऽशुचौ] म्हणौनि गा सुमती । जे कुमनोरथां पाळिती । ते आसुर येती वस्ती । तया ठाया ॥ ज्ञाने.१६.३७२ ॥ जेथ असिपत्र तरुवर । खदिरांगाराचे डोंगर । तातला तेलीं सागर । उतताती ॥ ज्ञाने.१६.३७३ ॥ जेथ यातनांची श्रेणी । हे नित्य नवी यमजाचणी । पडती तिये दारुणीं । नरकलोकी ॥ ज्ञाने.१६.३७४ ॥ ऐसे नरकाचिये सेले । भागीं जे जे जन्मले । तेही देखों भुलले । यजिती यागीं ॥ ज्ञाने.१६.३७५ ॥ येऱ्हवीं यागादिक क्रिया । आहाण तेचि धनंजया । परि विफळती आचरोनियां । नाटकी जैसे ॥ ज्ञाने.१६.३७६ ॥ वल्लभाचिया उजरिया । आपणयाप्रति कुस्त्रिया । जोडोनि तोषिती जैसिया । अहेवपणें ॥ ज्ञाने.१६.३७७ ॥</p>
<p>आत्मसम्भाविताः स्तब्धा धनमानमदान्विताः । यजन्ते नामयज्ञैस्ते दम्भेनाविधिपूर्वकम् ॥ भ.गी.१६.१७ ॥</p>
<p>[आत्मसम्भाविताः] तैसें आपणयां आपण । मानितां महंतपण । फुगती असाधारण । गर्वें तेणें ॥ ज्ञाने.१६.३७८ ॥ [स्तब्धाः] मग लवों नेणती कैसे । आटिवा लोहाचे खांब जैसे । कां उधवले आकाशें । शिळाराशी ॥ ज्ञाने.१६.३७९ ॥ तैसे आपुलिये बरवे । आपणचि रिझतां जीवें । तृणाहीहूनि आघवें । मानिती नीच ॥ ज्ञाने.१६.३८० ॥ [धनमानमदान्विताः] वरि धनाचिया मदिरा । माजूनि धनुर्धरा । कृत्याकृत्यविचारा । सवतें केलें ॥ ज्ञाने.१६.३८१ ॥ जया आंगीं आयती ऐसी । तेथ यज्ञाची गोठी कायसी । तरी काय काय पिसीं । न करिती गा ॥ ज्ञाने.१६.३८२ ॥ म्हणौनि कोणे येके वेळे । मौढ्यमद्याचेनि बळें । [यजन्ते नामयज्ञैः] यागाचींही टवाळें । आदरिती ॥ ज्ञाने.१६.३८३ ॥ ना कुंड मंडप वेदी । ना उचित साधनसमृद्धी । [ते अविधिपूर्वकम्] आणि तयांसी तंव विधी । द्वंद्वचि सदा ॥ ज्ञाने.१६.३८४ ॥ देवां ब्राह्मणांचेनि नांवें । आड वारेनही नोहावें । ऐसें आथी तेथ यावें । लागे कवणा ॥ ज्ञाने.१६.३८५ ॥ [दम्भेन] पैं वासरुवाचा भोकसा । गाईपुढें ठेऊनि जैसा । उगाणा घेती क्षीररसा । बुद्धिवंत ॥ ज्ञाने.१६.३८६ ॥ तैसें यागाचेनि नांवें । जग वाउनि हांवे । नागविती आघवें । अहेरावारीं ॥ ज्ञाने.१६.३८७ ॥ [चूर्णिका] ऐशा कांहीं आपुलिया । होमिती जें उजरिया । तेणें कामिती प्राणियां । सर्वनाश ॥ ज्ञाने.१६.३८८ ॥</p>
<p>अहङ्कारं बलं दर्पं कामं क्रोधं च संश्रिताः । मामात्मपरदेहेषु प्रद्विषन्तोऽभ्यसूयकाः ॥ भ.गी.१६.१८ ॥</p>
<p>[अहङ्कारं] मग पुढां भेरी निशाण । लाउनी ते दीक्षितपण । जगीं फोकारिती आयण । वावो वावो ॥ ज्ञाने.१६.३८९ ॥ तेव्हां महत्त्वें तेणें अधमा । गर्वा चढे महिमा । जैसे लेवे दिधले तमा । काजळाचे ॥ ज्ञाने.१६.३९० ॥ तैसें मौढ्य घणावे । औद्धत्य उंचावे । अहंकार दुणावे । अविवेकही ॥ ज्ञाने.१६.३९१ ॥ [बलं] मग दुजयाची भाष । नुरवावया निःशेष । बळियेपणा अधिक । होय बळ ॥ ज्ञाने.१६.३९२ ॥ ऐसा अहंकार बळा । जालया येकवळा । [दर्पं] दर्पसागर मर्यादवेळा । सांडूनि उते ॥ ज्ञाने.१६.३९३ ॥ मग वोसंडलेनि दर्पें । [कामं क्रोधं च] कामाही पित्त कुरुपे । तया धगीं सैंघ पळिपे । क्रोधाग्नि तो ॥ ज्ञाने.१६.३९४ ॥ [संश्रिताः] तेथ उन्हाळां आगी खरमरा । तेलातुपाचिया कोठारा । लागला आणि वारा । सुटला जैसा ॥ ज्ञाने.१६.३९५ ॥ तैसा अहंकार बळा आला । दर्प कामक्रोधीं गूढला । या दोहींचा मेळ जाला । जयांच्या ठायीं ॥ ज्ञाने.१६.३९६ ॥ [मामात्मपरदेहेषु प्रद्विषन्तः] ते आपुलिया सवेशा । मग कोणी कोणी हिंसा । या प्राणियांतें वीरेशा । न साधिती गा ॥ ज्ञाने.१६.३९७ ॥ पहिलें तंव धनुर्धरा । आपुलिया मांसरुधिरा । वेंच करिती अभिचारा- । लागोनियां ॥ ज्ञाने.१६.३९८ ॥ तेथ जाळिती जियें देहें । या माजि जो मी आहें । तया आत्मया मज घाये । वाजती ते ॥ ज्ञाने.१६.३९९ ॥ आणि अभिचारकी तिहीं । उपद्रविजे जेतुलें कांहीं । तेथ चैतन्य मी पाहीं । सीण पावें ॥ ज्ञाने.१६.४०० ॥ [अभ्यसूयकाः] आणि अभिचारावेगळें । विपायें जें अवगळे । तया टाकिती इटाळें । पैशुन्यासीं ॥ ज्ञाने.१६.४०१ ॥ सती आणि सत्पुरुष । दानशीळ याज्ञिक । तपस्वी अलौकिक । संन्यासी जे ॥ ज्ञाने.१६.४०२ ॥ कां भक्त हन महात्मे । इयें माझीं निजाचीं धामें । निर्वाळलीं होमधर्में । श्रौतादिकी ॥ ज्ञाने.१६.४०३ ॥ तयां द्वेषाचेनि काळकूटें । बासटोनि तिखटें । कुबोलांचीं सदटें । सूति कांडें ॥ ज्ञाने.१६.४०४ ॥</p>
<p>तानहं द्विषतः क्रूरान्संसारेषु नराधमान् । क्षिपाम्यजस्रमशुभानासुरीष्वेव योनिषु ॥ भ.गी.१६.१९ ॥</p>
<p>[तानहं] ऐसे आघवाचि परीं । प्रवर्तले माझ्या वैरीं । तयां पापियां जें मी करीं । तें आइक पां ॥ ज्ञाने.१६.४०५ ॥ [द्विषतः] तरी मनुष्यदेहाचा तागा । घेऊनि रुसती जे जगा । ते पदवी हिरोनि पैं गा । ऐसे ठेवीं ॥ ज्ञाने.१६.४०६ ॥ जे क्लेशगांवींचा उकरडा । भवपुरीचा पानिवडा । ते तमोयोनी तयां मूढां । वृत्तीचि दें ॥ ज्ञाने.१६.४०७ ॥ [क्रूरान्] मग आहाराचेनि नांवें । तृणही जेथ नुगवे । ते व्याघ्र वृश्चिक आडवे । तैसिये करीं ॥ ज्ञाने.१६.४०८ ॥ [संसारेषु] तेथ क्षुधादुःखें बहुतें । तोडूनि खाती आपणयातें । मरमरों मागुते । होतचि असती ॥ ज्ञाने.१६.४०९ ॥ [अशुभान्] कां आपला गरळजाळीं । जाळिती आंगाची पेंदळी । ते सर्पचि करीं बिळीं । निरुंधला ॥ ज्ञाने.१६.४१० ॥ [नराधमान्] परी घेतला श्वास घापे । येतुलेनही मापें । विसांवा तयां नाटोपे । दुर्जनांसी ॥ ज्ञाने.१६.४११ ॥ [क्षिपाम्यजस्रं] ऐसेनि कल्पांचिया कोडी । गणितांही संख्या थोडी । तेतुला वेळ न काढीं । क्लेशौनि तयां ॥ ज्ञाने.१६.४१२ ॥ [आसुरीष्वेव योनिषु] तरि तयांसी जेथ जाणें । तेथिंचें हें पहिलें पेणें । तें पावोनि येरें दारुणें । न होती दुःखें ॥ ज्ञाने.१६.४१३ ॥</p>
<p>आसुरीं योनिमापन्ना मूढा जन्मनि जन्मनि । मामप्राप्यैव कौन्तेय ततो यान्त्यधमां गतिम् ॥ भ.गी.१६.२० ॥</p>
<p>[आसुरीं] हा ठायवरी घोरी । संपत्ती ते आसुरी । अधोगति अवधारीं । जोडिली तिहीं ॥ ज्ञाने.१६.४१४ ॥ [योनिमापन्नाः] पाठीं व्याघ्रादि तामसा । योनीं तो अळुमाळ ऐसा । देहाधाराचा उसासा । आथी जोही ॥ ज्ञाने.१६.४१५ ॥ [मूढाः] तोही मी वोल्हावा हिरें । मग तमचि होती एकसरें । जेथें गेलें आंधारें । काळवंडैजे ॥ ज्ञाने.१६.४१६ ॥ [जन्मनि जन्मनि] जयांची पापा चिळसी । नरक घेती विवसी । शीण जाय मूर्छी । शिणें जेणें ॥ ज्ञाने.१६.४१७ ॥ मळ जेणें मैळे । ताप जेणें पोळे । जयाचेनि नांवें सळे । महाभय ॥ ज्ञाने.१६.४१८ ॥ पापा जयाचा कंटाळा । उपजे अमंगळ अमंगळा । विटाळही विटाळा । बिहे जया ॥ ज्ञाने.१६.४१९ ॥ [ततो यान्त्यधमां गतिं] ऐसे विश्वाचेया या वोखटेया । अधम जे धनंजया । ते ते होती भोगूनियां । तामसा योनी ॥ ज्ञाने.१६.४२० ॥ [मामप्राप्यैव कौन्तेय] अहा सांगतां वाचा रडे । आठवितां मन खिरडे । कटारे मूर्खीं केवढे । जोडले निरय ॥ ज्ञाने.१६.४२१ ॥ कायिसया ते आसुर । संपत्ति पोषिती वाउर । जिया दिधलें घोर । पतन ऐसें ॥ ज्ञाने.१६.४२२ ॥ म्हणौनि तुवां धनुर्धरा । नोहावें गा तिया मोहरा । जेउता वास असुरां । संपत्तिवंतां ॥ ज्ञाने.१६.४२३ ॥ [चूर्णिका] आणि दंभादिदोष साही । हे संपूर्ण जयांच्या ठायीं । ते त्यजावे हें काई । म्हणों कीर ॥ ज्ञाने.१६.४२४ ॥</p>
<p>त्रिविधं नरकस्येदं द्वारं नाशनमात्मनः । कामः क्रोधस्तथा लोभस्तस्मादेतत्त्रयं त्यजेत् ॥ भ.गी.१६.२१ ॥</p>
<p>[त्रिविधं] परि काम क्रोध लोभ । या तिहींचेंचि थोंब । थावे तेथें अशुभ । पिकलें जाण ॥ ज्ञाने.१६.४२५ ॥ [नरकस्येदं] सर्व दुःखां आपुलिया । दर्शना धनंजया । पाढाऊ हे भलतया । दिधले आहाती ॥ ज्ञाने.१६.४२६ ॥ कां पापियां नरकभोगीं । सुवावयालागीं जगीं । पातकांची दाटुगी । सभाचि हे ॥ ज्ञाने.१६.४२७ ॥ ते रौरव गा तंवचि वरी । आइकिजती पटांतरीं । जंव हे तिन्ही अंतरीं । उठती ना ॥ ज्ञाने.१६.४२८ ॥ अपाय तिंहीं आशलुग । यातना इंहीं सवंग । हाणी हाणी नोहे हे तिघ । हेचि हाणी ॥ ज्ञाने.१६.४२९ ॥ [द्वारं] काय बहु बोलूं सुभटा । सांगीतलिया निकृष्टा । नरकाचा दारवंटा । त्रिशंकु हा ॥ ज्ञाने.१६.४३० ॥ [नाशनमात्मनः] या कामक्रोधलोभां- । माजि जीवें जो होय उभा । तो निरयपुरींची सभा । येथ पावे ॥ ज्ञाने.१६.४३१ ॥ [कामेति] म्हणौनि पुढतपुढती किरीटी । हे कामादिदोषत्रिपुटी । त्यजावीचि गा वोखटी । आघवां विषयीं ॥ ज्ञाने.१६.४३२ ॥</p>
<p>एतैर्विमुक्तः कौन्तेय तमोद्वारैस्त्रिभिर्नरः । आचरत्यात्मनः श्रेयस्ततो याति परां गतिम् ॥ भ.गी.१६.२२ ॥</p>
<p>[एतैर्विमुक्तः कौन्तेय] धर्मादिकां चौंहीआंत । पुरुषार्थाची तैंचि मात । करावी जैं संघात । सांडील हा ॥ ज्ञाने.१६.४३३ ॥ हे तिन्ही जीवीं जंव जागती । तंववरी निकियाची प्राप्ती । हे माझे कान नाइकती । देवही म्हणे ॥ ज्ञाने.१६.४३४ ॥ जया आपणपें पढिये । आत्मनाशा जो बिहे । तेणें न धरावी हे सोये । सावध होइजे ॥ ज्ञाने.१६.४३५ ॥ पोटीं बांधोनि पाषाण । समुद्रीं बाहीं आंगवण । कां जियावया जेवण । काळकूटाचें ॥ ज्ञाने.१६.४३६ ॥ इंहीं कामक्रोधलोभेंसी । कार्यसिद्धि जाण तैसी । म्हणौनि ठावोचि पुसीं । ययांचा गा ॥ ज्ञाने.१६.४३७ ॥ [तमोद्वारैस्त्रिभिर्नरः] जैं कहीं अवचटें । हे तिकडी सांखळ तुटे । तैं सुखें आपलिये वाटे । चालों लाभे ॥ ज्ञाने.१६.४३८ ॥ त्रिदोषीं सांडिलें शरीर । त्रिकुटीं फिटलिया नगर । त्रिदाह निमालिया अंतर । जैसें होय ॥ ज्ञाने.१६.४३९ ॥ तैसा कामादिकी तिघीं । सांडिला सुख पावोनि जगीं । [आचरत्यात्मनः श्रेयः] संग लाहे मोक्षमार्गीं । सज्जनांचा ॥ ज्ञाने.१६.४४० ॥ मग सत्संगें प्रबळें । सच्छास्त्राचेनि बळें । जन्ममृत्यूचीं निमाळें । निस्तरे रानें ॥ ज्ञाने.१६.४४१ ॥ [ततो याति परां गतिं] ते वेळीं आत्मानंदें आघवें । जें सदा वसतें बरवें । तें तैसेंचि पाटण पावे । गुरुकृपेचें ॥ ज्ञाने.१६.४४२ ॥ तेथ प्रियाची परम सीमा । तो भेटे माउली आत्मा । तये खेवीं आटे डिंडिमा । सांसारिक हे ॥ ज्ञाने.१६.४४३ ॥ ऐसा जो कामक्रोधलोभां । झाडी करूनि ठाके उभा । तोचि येवढिया लाभा । गोसावी होय ॥ ज्ञाने.१६.४४४ ॥</p>
<p>यः शास्त्रविधिमुत्सृज्य वर्तते कामकारतः । न स सिद्धिमवाप्नोति न सुखं न परां गतिम् ॥ भ.गी.१६.२३ ॥</p>
<p>[यः] ना हें नावडोनि कांहीं । कामादिकांच्याचि ठायीं । दाटिली जेणें डोई । आत्मचोरें ॥ ज्ञाने.१६.४४५ ॥ [शास्त्रविधिमुत्सृज्य] जो जगीं समान सकृप । हिताहित दाविता दीप । तो अमान्य केला बाप । वेद जेणें ॥ ज्ञाने.१६.४४६ ॥ न धरीचि विधीची भीड । न करीचि आपली चाड । [वर्तते कामकारतः] वाढवीत गेला कोड । इंद्रियांचें ॥ ज्ञाने.१६.४४७ ॥ कामक्रोधलोभांची कांस । न सोडीच पाळिली भाष । स्वैराचाराचें असोस । वळघला रान ॥ ज्ञाने.१६.४४८ ॥ [न स सिद्धिमवाप्नोति] तो सुटकेचिया वाहिणीं । मग पिवों न लाहे पाणी । स्वप्नींही ते सुखकाहाणी । दूरीचि तया ॥ ज्ञाने.१६.४४९ ॥ आणि परत्र तंव जाये । हें कीर तया आहे । [न सुखं] परी ऐहिकही न लाहे । भोग भोगूं ॥ ज्ञाने.१६.४५० ॥ तरि माषांलागीं भुलला । ब्राह्मण पाणबुडां रिघाला । की तेथही पावला । नास्तिकवाद ॥ ज्ञाने.१६.४५१ ॥ [न परां गतिं] तैसें विषयांचेनि कोडें । जेणें परत्रा केलें उबडें । तंव तोचि आणिकीकडे । मरणें नेला ॥ ज्ञाने.१६.४५२ ॥ एवं परत्र ना स्वर्ग । ना ऐहिकही विषयभोग । तेथ केउता प्रसंग । मोक्षाचा तो ॥ ज्ञाने.१६.४५३ ॥ म्हणौनि कामाचेनि बळें । जो विषय सेवूं पाहे सळें । तया विषय ना स्वर्ग मिळे । ना उद्धरे तो ॥ ज्ञाने.१६.४५४ ॥</p>
<p>तस्माच्छास्त्रं प्रमाणं ते कार्याकार्यव्यवस्थितौ । ज्ञात्वा शास्त्रविधानोक्तं कर्म कर्तुमिहार्हसि ॥ भ.गी.१६.२४ ॥ ॐ तत्सदिति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे दैवासुरसंपद्विभागयोगो नाम षोडशोऽध्यायः ॥ भ.गी.१६.पुष्पिका ॥</p>
<p>[तस्माच्छास्त्रं प्रमाणं ते] याकारणें पैं बापा । जया आथी आपली कृपा । तेणें वेदांचिया निरोपा । आन न कीजे ॥ ज्ञाने.१६.४५५ ॥ पतीचिया मता । अनुसरोनि पतिव्रता । अनायासें आत्महिता । भेटेचि ते ॥ ज्ञाने.१६.४५६ ॥ ना तरी श्रीगुरुवचना । दिठी देतु जतना । शिष्य आत्मभुवना- । माजि पैसे ॥ ज्ञाने.१६.४५७ ॥ हें असो आपुला ठेवा । हाता आथी जरी यावा । तरी आदरें जेविं दिवा । पुढां कीजे ॥ ज्ञाने.१६.४५८ ॥ तैसा अशेषांही पुरुषार्था । जो गोसांवी हो म्हणे पार्था । तेणें श्रुतिस्मृती माथां । बैसणें घापे ॥ ज्ञाने.१६.४५९ ॥ [कार्याकार्यव्यवस्थितौ] शास्त्र म्हणेल जें सांडावें । तें राज्यही तृण मानावें । जें घेववी तें न म्हणावें । विषही विरु ॥ ज्ञाने.१६.४६० ॥ ऐसिया वेदैकनिष्ठा । जालिया जरी सुभटा । तरि कें आहे अनिष्टा । भेटणें गा ॥ ज्ञाने.१६.४६१ ॥ पैं अहितापासूनि काढिती । हित देऊनि वाढविती । नाहीं श्रुतीपरौती । माउली जगा ॥ ज्ञाने.१६.४६२ ॥ [ज्ञात्वा शास्त्रविधानोक्तं] म्हणौनि ब्रह्मेेंसीं मेळवी । तंव हे कोण्हें न सांडावी । अगा तुवांही ऐसी भजावी । विशेषेंसीं ॥ ज्ञाने.१६.४६३ ॥ जे आजि अर्जुना तूं येथें । करावया सत्य शास्त्रें सार्थें । जन्मलासि बळार्थें । धर्माचेनि ॥ ज्ञाने.१६.४६४ ॥ आणि धर्मानुज हें ऐसें । ओघेंचि आलें आपैसें । म्हणौनि अनारिसें । करूं नये ॥ ज्ञाने.१६.४६५ ॥ कार्याकार्यविवेकी । शास्त्रेंचि करावीं पारखीं । अकृत्य तें कुडें लोकी । वाळावें गा ॥ ज्ञाने.१६.४६६ ॥ [कर्म कर्तुमिहार्हसि] मग कृत्यपणें खरें निगे । तें तुवां आपुलेनि आंगें । आचरोनि आदरें चांगें । सारावें गा ॥ ज्ञाने.१६.४६७ ॥ जे विश्वप्रामाण्याची मुदी । आजि तुझ्या हातीं असे सुबुद्धी । लोकसंग्रहासी त्रिशुद्धी । योग्य होसी ॥ ज्ञाने.१६.४६८ ॥ एवं आसुरवर्ग आघवा । सांगोनि तेथींचा निगावा । तोही देवें पांडवा । निरूपिला ॥ ज्ञाने.१६.४६९ ॥ इयावरी तो पंडूचा । कुमर सद्भाव जीवींचा । पुसेल तो चैतन्याचा । कानीं ऐका ॥ ज्ञाने.१६.४७० ॥ संजयें व्यासाचिया निरोपा । तो वेळ फेडिला तया नृपा । तैसा मीही निवृत्तिकृपा । सांगेन तुम्हां ॥ ज्ञाने.१६.४७१ ॥ तुम्ही संत माझिया कडा । दिठीचा कराल बहुडा । तरि तुम्हां माने येवढा । होईन मी ॥ ज्ञाने.१६.४७२ ॥ म्हणौनि निज अवधान । मज वोळगें पसायदान । दीजो जी सनाथ होईन । ज्ञानदेव म्हणे ॥ ज्ञाने.१६.४७३ ॥</p>
<p>इति श्रीज्ञानदेवविरचितायां भावार्थदीपिकायां षोडशोऽध्यायः ॥ १६ ॥ श्लोक २४, ओव्या ४७३.</p>
</section>
</body>
</html>
