<?xml version="1.0" encoding="UTF-8"?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="en-US">
<head>
  <meta charset="utf-8" />
  <meta name="generator" content="pandoc" />
  <title>ch001.xhtml</title>
  <style>
    code{white-space: pre-wrap;}
    span.smallcaps{font-variant: small-caps;}
    span.underline{text-decoration: underline;}
    div.column{display: inline-block; vertical-align: top; width: 50%;}
    div.hanging-indent{margin-left: 1.5em; text-indent: -1.5em;}
    ul.task-list{list-style: none;}
  </style>
  <link rel="stylesheet" type="text/css" href="../styles/stylesheet1.css" />
</head>
<body epub:type="bodymatter">
<section id="shreejñāneshwarī-adhyay-17-transliterated" class="level1 unnumbered">
<h1 class="unnumbered">ShreeJñāneshwarī Adhyay 17 Transliterated</h1>
<p>॥ श्रीज्ञानेश्वरी ॥</p>
<p>अध्याय १७ वा</p>
<p>विश्वविकासित मुद्रा । जया सोडवी तुझी योगनिद्रा । तया नमो जी गणेंद्रा । श्रीगुरुराया ॥ ज्ञाने.१७.१ ॥ त्रिगुणत्रिपुरीं वेढिला । जीवत्वदुर्गीं आडिला । तो आत्मशंभूनें सोडविला । तुझिया स्मृती ॥ ज्ञाने.१७.२ ॥ म्हणोनि शिवेंसी कांटाळा । गुरुत्वें तूंचि आगळा । तऱ्ही हळु मायाजाळा- । माजि तारुनी ॥ ज्ञाने.१७.३ ॥ जे तुझ्याविखीं मूढ । तयांलागीं तूं वक्रतुंड । ज्ञानियांसि तरी अखंड । उजूचि आहासी ॥ ज्ञाने.१७.४ ॥ दैविकी दिठी पाहतां सानी । तऱ्ही मीलनोन्मीलनीं । उत्पत्ति प्रलय दोन्ही । लीलाचि करिसी ॥ ज्ञाने.१७.५ ॥ प्रवृत्तिकर्णाच्या चाळीं । उठिलीं मदगंधानिळीं । पूजीजसी नीळोत्पळीं । जीवभृंगाच्या ॥ ज्ञाने.१७.६ ॥ पाठीं निवृत्तिकर्णताळें । आहालली ते पूजा विधूळे । तेव्हां मिरविसी मोकळें । आंगाचें लेणें ॥ ज्ञाने.१७.७ ॥ वामांगीचा लास्यविलास । जो हा जगद्रूप आभास । तो तांडवमिसें कळास । दाविसी तूं ॥ ज्ञाने.१७.८ ॥ हें असो विस्मयदातारा । तूं होसी जयाचा सोयरा । सोइरिकेचिया व्यवहारा । मुकेचि तो ॥ ज्ञाने.१७.९ ॥ फेडितां बंधनाचा ठावो । तूं जगद्बंधू ऐसा भावो । धरूं वोळगे उवावो । तुझाचि आंगीं ॥ ज्ञाने.१७.१० ॥ दुजयाचेनि नांवें तया । देहही नुरेचि पैं देवराया । जेणें तूं आपणपयां । केलासि दुजा ॥ ज्ञाने.१७.११ ॥ तूतें करूनि पुढें । जे उपायीं घेती दवडे । तयां ठासी बहुवें पाडें । मागांचीं तूं ॥ ज्ञाने.१७.१२ ॥ जो ध्यानें सूये मानसीं । तयालागीं नाहीं तूं त्याचे देशीं । ध्यानही विसरे तेणेंसीं । वालभ तुज ॥ ज्ञाने.१७.१३ ॥ तूंतें सिद्धचि जो नेणे । तो नांदे सर्वज्ञपणें । वेदांहीयेवढें बोलणें । नेघसी कानीं ॥ ज्ञाने.१७.१४ ॥ मौन गा तुझें राशिनांव । आतां स्तोत्रीं कें बांधों हांव । दिसती तेतुली माव । भजों काईं ॥ ज्ञाने.१७.१५ ॥ दैविकें सेवक हों पाहों । तरि भेदितां द्रोहचि लाहों । म्हणोनि आतां कांहीं नोहों । तुजलागीं जी ॥ ज्ञाने.१७.१६ ॥ जैं सर्वथा सर्वही नोहिजे । तैं अद्वया तूतें लाहिजे । हें जाणें मी वर्म तुझें । आराध्यलिंगा ॥ ज्ञाने.१७.१७ ॥ तरि नुरोनि वेगळेपण । रसीं भजिंनलें लवण । तैसें नमन माझें जाण । बहु काय बोलों ॥ ज्ञाने.१७.१८ ॥ आतां रिता कुंभ समुद्रीं रिगे । तो उचंबळत भरोनि निगे । कां दशी दीपसंगें । दीपचि होय ॥ ज्ञाने.१७.१९ ॥ तैसा तुझिया प्रणतीं । मी पूर्ण जालों श्रीनिवृत्ती । आतां आणीन व्यक्ती । गीतार्थ तो ॥ ज्ञाने.१७.२० ॥ [अध्यायसङ्गतिः] तरि षोडशाध्यायशेखीं । तिये समाप्तीच्या श्लोकी । जो ऐसा निर्णयो निष्टंकी । ठेविला देवें ॥ ज्ञाने.१७.२१ ॥ जे कृत्याकृत्यव्यवस्था । अनुष्ठावया पार्था । शास्त्रचि एक सर्वथा । प्रमाण तुज ॥ ज्ञाने.१७.२२ ॥ तेथ अर्जुन मानसें । म्हणे हें ऐसें कैसें । जे शास्त्रेंवीण नसे । सुटिका कर्मा ॥ ज्ञाने.१७.२३ ॥ तरी तक्षकाची फडे । ठाकोनि कैं तो मणि काढे । कैं नाकीचा केश जोडे । सिंहाचिये ॥ ज्ञाने.१७.२४ ॥ मग तेणें तो वोविजे । तरीच लेणें पाविजे । येऱ्हवीं काय असिजे । रिक्तकंठीं ॥ ज्ञाने.१७.२५ ॥ तैसी शास्त्रांची मोकळी । यां कैं कोण वेंटाळी । एकवाक्यतेच्या फळीं । पैसिजे कैं ॥ ज्ञाने.१७.२६ ॥ जालयाही एकवाक्यता । कें लाभे वेळ अनुष्ठितां । कैंचा पैसार जीविता । येतुलालिया ॥ ज्ञाने.१७.२७ ॥ आणि शास्त्रें अर्थें देशें काळें । या चहूंही जें एकफळे । तो उपावो कें मिळे । आघवयांसी ॥ ज्ञाने.१७.२८ ॥ म्हणौनि शास्त्राचें घडतें । नोहे प्रकारें बहुतें । तरि मूर्खां मुमुक्षां येथें । काय गति पां ॥ ज्ञाने.१७.२९ ॥ हा पुसावया अभिप्राव । जो अर्जुन करी प्रस्ताव । तो सतराविया ठाव । अध्याया येथ ॥ ज्ञाने.१७.३० ॥ [अर्जुन उवाच-] तरी सर्वविषयीं वितृष्ण । जो सकळकळीं प्रवीण । कृष्णाही नवल कृष्ण । अर्जुनत्वें जो ॥ ज्ञाने.१७.३१ ॥ शौर्या जोडला आधार । जो सोमवंशाचा श्रृंगार । सुखादि उपकार । जयाची लीला ॥ ज्ञाने.१७.३२ ॥ जो प्रज्ञेचा प्रियोत्तम । ब्रह्मविद्येचा विश्राम । सहचर मनोधर्म । देवाचा जो ॥ ज्ञाने.१७.३३ ॥</p>
<p>अर्जुन उवाच - ये शास्त्रविधिमुत्सृज्य यजन्ते श्रद्धयान्विताः । तेषां निष्ठा तु का कृष्ण सत्त्वमाहो रजस्तमः ॥ भ.गी.१७.१ ॥</p>
<p>तो अर्जुन म्हणे गा तमालश्यामा । इंद्रियां फावलिया ब्रह्मा । तुझा बोल आम्हां । साकांक्ष पैं जी ॥ ज्ञाने.१७.३४ ॥ जें शास्त्रेंवांचूनि आणिकें । प्राणियां स्वमोक्ष न देखे । ऐसें कां कैंपखे । बोलिलासी ॥ ज्ञाने.१७.३५ ॥ [ये शास्त्रविधिमुत्सृज्य] तरी न मिळेचि तो देश । नव्हेचि काळा अवकाश । जो करवी शास्त्राभ्यास । तोही दुरी ॥ ज्ञाने.१७.३६ ॥ आणि अभ्यासीं विरजिया । होती जिया सामग्रिया । त्याही नाहीं आपैतिया । तिये वेळीं ॥ ज्ञाने.१७.३७ ॥ उजू नोहेचि प्राचीन । नेदीचि प्रज्ञा संवाहन । ऐसें ठेलें आपादन । शास्त्राचें जया ॥ ज्ञाने.१७.३८ ॥ किंबहुना शास्त्राविखीं । येकही न लाहातीचि नखी । म्हणूनि उखिविखी । सांडिली जिहीं ॥ ज्ञाने.१७.३९ ॥ [यजन्ते श्रद्धयान्विताः] परि निर्धारूनि शास्त्रें । अर्थानुष्ठानें पवित्रें । नांदताति परत्रें । साचारें जे ॥ ज्ञाने.१७.४० ॥ तयांऐसें आम्हीं होआवें । ऐसी चाड बांधोनि जीवें । घेती तयांचे मागावे । आचरावया ॥ ज्ञाने.१७.४१ ॥ धड्याचिया आखरा- । तळीं बाळ लिहे दातारा । कां पुढां सूनि पडिकारा । अक्षम चाले ॥ ज्ञाने.१७.४२ ॥ तैसें सर्व शास्त्रनिपुण । तयांचें जें आचरण । तेंचि करिती प्रमाण । आपलिये श्रद्धे ॥ ज्ञाने.१७.४३ ॥ मग शिवादिकें पूजनें । भूम्यादिकें महादानें । अग्निहोत्रादि यजनें । करिती जे श्रद्धा ॥ ज्ञाने.१७.४४ ॥ [तेषामिति] तयां सत्त्वरजतमां- । माजि कोण पुरुषोत्तमा । गति होय ते आम्हां । सांगिजो जी ॥ ज्ञाने.१७.४५ ॥ तंव वैकुंठपीठींचें लिंग । जो निगमपद्माचा पराग । जिये जयाचेनि हें जग । अंगच्छाया ॥ ज्ञाने.१७.४६ ॥ काळ सावियाचि वाढ । लोकोत्तर प्रौढ । अद्वितीय गूढ । आनंदघन ॥ ज्ञाने.१७.४७ ॥ इयें श्लाघिजती जेणें बिकें । तें जयाचे आंगीं असिकें । [श्रीभगवानुवाच-] तो श्रीकृष्ण स्वमुखें । बोलत असे ॥ ज्ञाने.१७.४८ ॥</p>
<p>श्रीभगवानुवाच - त्रिविधा भवति श्रद्धा देहिनां सा स्वभावजा । सात्त्विकी राजसी चैव तामसी चेति तां श्रृणु ॥ भ.गी.१७.२ ॥</p>
<p>म्हणे पार्था तुझा अतिसो । हेंही गा आम्हीं जाणतसों । शास्त्राभ्यासाचा आडसो । मानितोसि की ॥ ज्ञाने.१७.४९ ॥ [श्रद्धा] नुसधियाचि श्रद्धा । झोंबों पाहसी परमपदा । तरि तैसें हें प्रबुद्धा । सोहोपें नोहे ॥ ज्ञाने.१७.५० ॥ श्रद्धा म्हणितलियासाठीं । पातेजों नये किरीटी । काय द्विज अंत्यजघृष्टीं । अंत्यज नोहे ॥ ज्ञाने.१७.५१ ॥ गंगोदक जरी जालें । तरि मद्यभांडा आलें । तें घेऊं नये कांहीं केलें । विचारीं पां ॥ ज्ञाने.१७.५२ ॥ चंदन होय शीतळु । परि अग्नीसी पावे मेळु । तैं हातीं धरितां जाळूं । न शके काई ॥ ज्ञाने.१७.५३ ॥ कां किडाचिये आटतिये पुटीं । पडिलें सोळें किरीटी । घेतलें चोखटासाठीं । नागवीना ॥ ज्ञाने.१७.५४ ॥ तैसें श्रद्धेचें दळवाडें । आंगें कीर चोखडें । [देहिनां सा स्वभावजा] परि प्राणियांच्या पडे । विभागीं जैं ॥ ज्ञाने.१७.५५ ॥ तैं प्राणिये तंव स्वभावें । अनादिमायाप्रभावें । त्रिगुणाचेचि आघवे । वळिले आहाती ॥ ज्ञाने.१७.५६ ॥ तेथही दोन गुण खांचती । मग एक धरी उन्नती । तैं तैसियाचि होती वृत्ती । जीवांचिया ॥ ज्ञाने.१७.५७ ॥ वृत्तिऐसें मन धरिती । मनाऐसी क्रिया करिती । केलियाऐसीं वरिती । मरोनि देहें ॥ ज्ञाने.१७.५८ ॥ बीज मोडे झाड होये । झाड मोडे बीजीं सामाये । ऐसेनि कल्पकोडी जाये । परि जाति न नाशे ॥ ज्ञाने.१७.५९ ॥ तियापरि यियें अपारें । होत जात जन्मांतरें । त्रिगुण न व्यभिचरे । प्राणियांचे ॥ ज्ञाने.१७.६० ॥ [त्रिविधा भवति] म्हणूनि प्राणियांच्या पैकी । पडिली श्रद्धा अवलोकी । ते होय गुणांसारिखी । तिहीं ययां ॥ ज्ञाने.१७.६१ ॥ [सात्त्विकी] विपायें वाढे सत्त्व शुद्ध । तेव्हां ज्ञानासी करी साध्य । परि एका दोघे वोखद । येर आहाती ॥ ज्ञाने.१७.६२ ॥ सत्त्वाचेनि आंगलगें । ते श्रद्धा मोक्षफळा रिगे । तंव रज तम उगे । कां पां राहाती ॥ ज्ञाने.१७.६३ ॥ [राजसी चैव] मोडोनि सत्त्वाची त्राये । रजोगुण आकाशें जाये । तेव्हां तेचि श्रद्धा होये । कर्मकेरसुणी ॥ ज्ञाने.१७.६४ ॥ [तामसी चेति तां श्रृणु] मग तमाची उठी आगी । तेव्हां तेचि श्रद्धा भंगी । हों लागे भोगालागीं । भलतेया ॥ ज्ञाने.१७.६५ ॥</p>
<p>सत्त्वानुरूपा सर्वस्य श्रद्धा भवति भारत । श्रद्धामयोऽयं पुरुषो यो यच्छ्रद्धः स एव सः ॥ भ.गी.१७.३ ॥</p>
<p>[सत्त्वानुरूपा सर्वस्य] एवं सत्त्वरजतमां- । वेगळी श्रद्धा सुवर्मा । नाहीं गा जीवग्रमा- । माजी यया ॥ ज्ञाने.१७.६६ ॥ [श्रद्धा भवति भारत] म्हणोनि श्रद्धा स्वाभाविक । असे पैं त्रिगुणात्मक । रज तम सात्त्विक । भेदीं इहीं ॥ ज्ञाने.१७.६७ ॥ [श्रद्धामयोऽयं पुरुषः] जैसें जीवनचि उदक । परि विषीं होय मारक । कां मिरयामाजी तीख । उंसीं गोड ॥ ज्ञाने.१७.६८ ॥ [यो यच्छ्रद्धः स एव सः] तैसा बहुवसें तमें । जो सदाचि होय निमे । तेथ श्रद्धा परिणमे । तेंचि होउनी ॥ ज्ञाने.१७.६९ ॥ मग काजळा आणि मसी । न दिसे विवंचना जैसी । तेवीं श्रद्धा तामसी । सिनी नाहीं ॥ ज्ञाने.१७.७० ॥ तैसीच राजसी जीवीं । रजोमय जाणावी । सात्त्विकी आघवी । सत्त्वाचीच ॥ ज्ञाने.१७.७१ ॥ ऐसेनि हा सकळ । जगडंबर निखिळ । श्रद्धेचाचि केवळ । वोतला असे ॥ ज्ञाने.१७.७२ ॥ [‘तां श्रृणु’ इति पूर्वश्लोकस्थं पदं] परि गुणत्रयवशें । त्रिविधपणाचें लासें । श्रद्धे जें उठिलें असे । तें वोळख तूं ॥ ज्ञाने.१७.७३ ॥ तरि जाणिजे झाड फुलें । कां मानस जाणिजे बोलें । भोगें जाणिजे केलें । पूर्वजन्मींचें ॥ ज्ञाने.१७.७४ ॥ [चूर्णिका] तैसीं जिहीं जिहीं चिन्हीं । श्रद्धेचीं रूपें तिन्ही । देखीजती ते वानी । अवधारीं पां ॥ ज्ञाने.१७.७५ ॥</p>
<p>यजन्ते सात्त्विका देवान्यक्षरक्षांसि राजसाः । प्रेतान्भूतगणांश्चान्ये यजन्ते तामसा जनाः ॥ भ.गी.१७.४ ॥</p>
<p>[यजन्ते सात्त्विका देवान्] तरि सात्त्विक श्रद्धा । जयांचा होय बांधा । तयां बहुतकरूनि मेधा । स्वर्गीं आथी ॥ ज्ञाने.१७.७६ ॥ ते विद्याजात पढती । यज्ञक्रिये निवडती । किंबहुना पडती । देवलोकी ॥ ज्ञाने.१७.७७ ॥ [यक्षरक्षांसि राजसाः] आणि श्रद्धा राजसा । घडले जे वीरेशा । ते भजती राक्षसां । खेचरां हन ॥ ज्ञाने.१७.७८ ॥ श्रद्धा जे कां तामसी । ते मी सांगेन तुजपाशीं । जे केवळ पापराशी । अतिकर्कशी निर्दयत्वें ॥ ज्ञाने.१७.७९ ॥ [प्रेतान्भूतगणांश्चान्ये] जीववधें साधूनि बळी । भूतप्रेतकुळें मैळीं । स्मशानीं संध्याकाळीं । पूजिती जे ॥ ज्ञाने.१७.८० ॥ [यजन्ते तामसा जनाः] ते तमोगुणाचें सार । काढूनि निर्मिले नर । जाण तामसियेचें घर । श्रद्धेचें तें ॥ ज्ञाने.१७.८१ ॥ [श्लोकत्रयाभिप्रायः] ऐसी इंहीं तिहीं लिंगीं । त्रिविध श्रद्धा जगीं । पैं हें ययालागीं । सांगत असें ॥ ज्ञाने.१७.८२ ॥ जे हे सात्त्विक श्रद्धा । जतन धरावी प्रबुद्धा । येरी दोनी विरुद्धा । सांडाविया ॥ ज्ञाने.१७.८३ ॥ हे सात्त्विकमति जया । निर्वाहती होय धनंजया । बागूल नोहे तया । कैवल्य तें ॥ ज्ञाने.१७.८४ ॥ तो न पढो कां ब्रह्मसूत्र । न लोढो सर्व शास्त्र । सिद्धांत न होवोत स्वतंत्र । तयाच्या हातीं ॥ ज्ञाने.१७.८५ ॥ परि श्रुतिस्मृतींचे अर्थ । जे आपण होऊन मूर्त । अनुष्ठानें जगा देत । वडील जे हे ॥ ज्ञाने.१७.८६ ॥ तयांचीं आचरतीं पाउलें । पाऊनि सात्त्विकी श्रद्धा चाले । तो तेंचि फळ ठेविलें । ऐसें लाहे ॥ ज्ञाने.१७.८७ ॥ पैं एक दीप लावी सायासें । आणिक तेथें लाऊं बैसे । तरि तो काय प्रकाशें । वंचिजे गा ॥ ज्ञाने.१७.८८ ॥ कां येकें मोल अपार । वेंचोनि केलें धवळार । तो सुरवाड वस्तीकर । न भोगी काई ॥ ज्ञाने.१७.८९ ॥ हें असो जो तळें करी । तें तयाचीच तृषा हरी । की सुआरासीचि अन्न घरीं । येरां नोहे ॥ ज्ञाने.१७.९० ॥ बहुत काय बोलों पैं गा । येका गौतमासीच गंगा । येरां समस्तां काय जगा । वाहाळ जाली ॥ ज्ञाने.१७.९१ ॥ म्हणौनि आपलियापरी । शास्त्र अनुष्ठिती कुसरी । जाणे तयांतें श्रद्धाळु जो वरी । तो मूर्खही तरे ॥ ज्ञाने.१७.९२ ॥ [राजसतामसेषु पुनर्विशेषान्तरमाह-]</p>
<p>अशास्त्रविहितं घोरं तप्यन्ते ये तपो जनाः । दम्भाहङ्कारसंयुक्ताः कामरागबलान्विताः ॥ भ.गी.१७.५ ॥</p>
<p>[अशास्त्रविहितं] ना शास्त्राचेनि कीर नांवें । खांकरोंही नेणती जीवें । परि शास्त्रज्ञांही शिवे । टेंको नेदिती ॥ ज्ञाने.१७.९३ ॥ वडिलांचिया क्रिया । देखोनि वाती वांकुलिया । पंडितां डांकुलिया । वाजविती ॥ ज्ञाने.१७.९४ ॥ [दम्भाहङ्कारसंयुक्ताः] आपलेनीचि आटोपें । धनित्वाचेनि दर्पें । [तप्यन्ते ये तपो जनाः] साचचि पाखंडाचीं तपें । आदरिती ॥ ज्ञाने.१७.९५ ॥ [घोरं] आपुलिया पुढिलांचिया । आंगीं घालूनि कातिया । रक्तमांसा प्रणीतया । भरभरों ॥ ज्ञाने.१७.९६ ॥ रिचविती जळतकुंडीं । लाविती चेडयाच्या तोंडीं । नवसियां देती उंडी । बाळकांची ॥ ज्ञाने.१७.९७ ॥ आग्रहाचिया उजरिया । क्षुद्रदेवतां वरिया । अन्नत्यागें सातरिया । ठाकती येक ॥ ज्ञाने.१७.९८ ॥ [कामरागबलान्विताः] अगा आत्मपरपीडा । बीज तमक्षेत्रीं सुहाडा । पेरिती मग पुढां । तेंचि पिके ॥ ज्ञाने.१७.९९ ॥ बाहू नाहीं आपलिया । आणि नावेतेंही धनंजया । न धरी होय तया । समुद्रीं जैसें ॥ ज्ञाने.१७.१०० ॥ कां वैद्यातें करी सळा । रस सांडी पायखोळां । तो रोगिया जेविं विव्हळा । सवता होय ॥ ज्ञाने.१७.१०१ ॥ ना ना पडिकाराचेनि सळें । काढी आपलेचि डोळे । तें वानवसां आंधळें । जैसें ठाके ॥ ज्ञाने.१७.१०२ ॥ तैसें तयां असुरां होये । जे निंदूनि शास्त्रांची सोये । सैंघ धांवताती मोहें । आडवीं जे कां ॥ ज्ञाने.१७.१०३ ॥ काम करवी तें करिती । क्रोध मारवी तें मारिती । [चूर्णिका] किंबहुना मातें पुरिती । दुःखाचा कुंडां ॥ ज्ञाने.१७.१०४ ॥</p>
<p>कर्षयन्तः शरीरस्थं भूतग्रममचेतसः । मां चैवान्तःशरीरस्थं तान्विद्ध्यासुरनिश्चयान् ॥ भ.गी.१७.६ ॥</p>
<p>[कर्षयन्त इति पादत्रयं] आपलां परावां देहीं । दुःख देती जें जें कांहीं । मज आत्मया तेतुलाही । होय शीण ॥ ज्ञाने.१७.१०५ ॥ [तान्विद्ध्यासुरनिश्चयान्] पैं वाचेनि ही पालवें । पापियां तयां नातळावें । परि पडिलें सांगावें । त्यजावया ॥ ज्ञाने.१७.१०६ ॥ प्रेत बाहिर घालिजे । कां अंत्यज संभाषणीं त्यजिजे । हें असो हातें क्षाळिजे । कश्मळातें ॥ ज्ञाने.१७.१०७ ॥ येथ शुद्धीचिया आशा । तो लेपु न मनवे जैसा । तयातें सांडावया तैसा । अनुवाद हा ॥ ज्ञाने.१७.१०८ ॥ तरि अर्जुना तूं तयांतें । देखसी तैं स्मर हो मातें । जें आन प्रायश्चित्त येथें । मानेल ना ॥ ज्ञाने.१७.१०९ ॥ म्हणौनि श्रद्धा जे सात्त्विकी । पुढती तेचि पैं येकी । जतन करावी निकी । सर्वोपरी ॥ ज्ञाने.१७.११० ॥ [चूर्णिका] तरि धरावा तैसा संग । जेणें पोखे सात्त्विक लाग । सत्त्ववृद्धीचा भाग । आहार घेपे ॥ ज्ञाने.१७.१११ ॥ येऱ्हवीं तरी पाहीं । स्वभाववृद्धीच्या ठायीं । आहारावांचूनि नाहीं । बळी हेतु ॥ ज्ञाने.१७.११२ ॥ प्रत्यक्ष पाहें पां वीरा । जो सावध घे मदिरा । तो होऊनि ठाके माजिरा । तियेचि क्षणीं ॥ ज्ञाने.१७.११३ ॥ कां जो साविया अन्नरस सेवी । तो व्यापिजे वातश्लेष्मस्वभावीं । काय ज्वर जालिया निववी । पयादिक ॥ ज्ञाने.१७.११४ ॥ ना तरी अमृत जयापरी । घेतलिया मरण वारी । कां आपुलियाऐसें करी । जैसें विष ॥ ज्ञाने.१७.११५ ॥ तेविं जैसा घेपे आहार । धातु तैसाचि होय आकार । आणि धातुऐसा अंतर । भाव पोखे ॥ ज्ञाने.१७.११६ ॥ जैसें भांडियाचेनि तापें । आंतुलें उदकही तापे । तैसी धातुवशें आटोपे । चित्तवृत्ती ॥ ज्ञाने.१७.११७ ॥ म्हणौनि सात्त्विक रस सेविजे । तैं सत्त्वाची वाढी पाविजे । राजसा तामसा होइजे । येरीं रसीं ॥ ज्ञाने.१७.११८ ॥ तरी सात्त्विक कोण आहार । राजसतामसा कायि आकार । हें सांगों करीं आदर । आकर्णनीं ॥ ज्ञाने.१७.११९ ॥</p>
<p>आहारस्त्वपि सर्वस्य त्रिविधो भवति प्रियः । यज्ञस्तपस्तथा दानं तेषां भेदमिमं श्रृणु ॥ भ.गी.१७.७ ॥</p>
<p>[आहार इति] आणि एकसरें आहारा । कैसेनि तिनी मोहरा । जालिया तेंही वीरा । रोकडें दाऊं ॥ ज्ञाने.१७.१२० ॥ तरि जेवणाराचिया रुची । निष्पत्ति की बोनियाची । आणि जेविता तंव गुणांची । दासी येथ ॥ ज्ञाने.१७.१२१ ॥ जो जीव कर्ता भोक्ता । तो गुणांस्तव स्वभावता । पावोनियां त्रिविधता । चेष्टे त्रिधा ॥ ज्ञाने.१७.१२२ ॥ म्हणौनि त्रिविध आहार । [यज्ञ इति] यज्ञही त्रिप्रकार । तप दान हन व्यापार । त्रिविधचि ते ॥ ज्ञाने.१७.१२३ ॥ पैं आहारलक्षण पहिलें । सांगों जें म्हणीतलें । तें आईक गा भलें । रूप करूं ॥ ज्ञाने.१७.१२४ ॥</p>
<p>आयुःसत्त्वबलारोग्यसुखप्रीतिविवर्धनाः । रस्याः स्निग्धाः स्थिरा हृद्या आहाराः सात्त्विकप्रियाः ॥ भ.गी.१७.८ ॥</p>
<p>[सात्त्विकप्रियाः] तरी सत्त्वगुणाकडे । जैं दैवें भोक्ता पडे । तैं मधुरीं रसीं वाढे । मेचु तया ॥ ज्ञाने.१७.१२५ ॥ आंगेंचि द्रव्यें सुरसें । जे आंगेंचि पदार्थ गोडसे । आंगेंचि स्नेहें बहुवसें । सुपक्वें जियें ॥ ज्ञाने.१७.१२६ ॥ [स्निग्धाः] आकारें नव्हती डगळें । स्पर्शें अति निबळें । जिभेलागीं स्नेहाळें । स्वादें जियें ॥ ज्ञाने.१७.१२७ ॥ रसें गाढीं वरी ढिलीं । द्रवभावीं आथिलीं । ठायें ठाव सांडिलीं । अग्नितापें ॥ ज्ञाने.१७.१२८ ॥ [स्थिराः] आंगें सानें परिणामें थोर । जैसें गुरुमुखींचें अक्षर । तैसा अल्पीं जिहीं अपार । तृप्ति राहे ॥ ज्ञाने.१७.१२९ ॥ [हृद्याः] आणि मुखीं जैसीं गोडें । तैसींचिही ते आंतुलेकडे । तिये अन्नीं प्रीति वाढे । सात्त्विकांसी ॥ ज्ञाने.१७.१३० ॥ [आहाराः] एवं गुणलक्षण । सात्त्विक भोज्य जाण । [आयुः-] आयुष्याचें त्राण । नीच नवें हें ॥ ज्ञाने.१७.१३१ ॥ येणें सात्त्विकरसें । जंव देही मेहो वरिसे । तंव आयुष्यनदी उससे । देहाचि देहा ॥ ज्ञाने.१७.१३२ ॥ [सत्त्व-] सत्त्वाचिये कीर पाळती । कारण हाचि सुमती । दिवसाचिये उन्नती । भानु जैसा ॥ ज्ञाने.१७.१३३ ॥ [बल-] आणि शरीरा हन मानसा । बळाचा पैं कुवासा । हा आहार तरी दशा । कैंची रोगां ॥ ज्ञाने.१७.१३४ ॥ हा सात्त्विक होय भोग्य । तैंचि भोगावया आरोग्य । शरीरासी भाग्य । उदयलें जाणों ॥ ज्ञाने.१७.१३५ ॥ [सुख-] आणि सुखाचें घेणें देणें । निकें उवाया ये येणें । [प्रीति-] हें असो वाढे साजणें । आनंदेंसीं ॥ ज्ञाने.१७.१३६ ॥ [‘विवर्धनाः’ इति पदं प्रत्येकं संबध्यते] ऐसा सात्त्विक आहार । परिणमला थोर । करी हा उपकार । सबाह्यासी ॥ ज्ञाने.१७.१३७ ॥ [चूर्णिका] आतां राजसासि प्रीती । जिहीं रसीं आथी । करूं तयाही व्यक्ती । प्रसंगें गा ॥ ज्ञाने.१७.१३८ ॥</p>
<p>कट्वम्ललवणात्युष्णतीक्ष्णरूक्षविदाहिनः । आहारा राजसस्येष्टा दुःखशोकामयप्रदाः ॥ भ.गी.१७.९ ॥</p>
<p>[कटु-] तरि मारें उणें काळकूट । तेणें मानें जें कडुवट । [अम्ल-] कां चुनियाहूनि दासट । आम्ल हन ॥ ज्ञाने.१७.१३९ ॥ [लवण-] कणिकीतें जैसें पाणी । तैसें मीठ बांधया आणी । तेतुलीच मेळवणी । रसांतरांची ॥ ज्ञाने.१७.१४० ॥ ऐसें खारट अपाडें । राजसा तया आवडे । [अत्युष्ण-] उन्हाचेनि मिषें तोंडें । आगीचि गिळी ॥ ज्ञाने.१७.१४१ ॥ वाफेचिया सिगे । वातीही लाविल्या लागे । तैसें उन्ह मागे । राजस तो ॥ ज्ञाने.१७.१४२ ॥ [तीक्ष्ण-] वावदळ पाडूनि ठाये । साबळ डाहारला आहे । तैसें तीख तो खाये । जें घायेंविण रूपे ॥ ज्ञाने.१७.१४३ ॥ [रूक्ष-] आणि राखेहूनि कोरडें । आंत बाहेरी येकें पाडें । तो जिव्हादंश आवडे । बहु तया ॥ ज्ञाने.१७.१४४ ॥ परस्परें दांतां । आदळ होय खातां । तो गा मुखीं घेतां । तोषों लागे ॥ ज्ञाने.१७.१४५ ॥ [विदाहिनः] आधींच द्रव्यें चुरमुरीं । वरी परवडिजती मोहरी । जियें घेतां होती धुवारी । नाका तोंडा ॥ ज्ञाने.१७.१४६ ॥ हें असो उणें आगीतें । म्हणे तैसें राइतें । [आहारा राजसस्येष्टाः] पढियें प्राणापरतें । राजसासि गा ॥ ज्ञाने.१७.१४७ ॥ ऐसा न पुरोनि तोंडा । जिभा केला वेडा । अन्नमिषें अग्नि भडभडां । पोटीं भरी ॥ ज्ञाने.१७.१४८ ॥ [दुःखशोकामयप्रदाः] तैसाचि लवंघा सुटे । मग भुईं ना सेजे सांटे । पाणियाचें न सुटे । तोंडोनि पात्र ॥ ज्ञाने.१७.१४९ ॥ ते आहार नव्हती घेतले । व्याधिव्याळ जे सुतले । ते चेववाया घातलें । माजवण पोटीं ॥ ज्ञाने.१७.१५० ॥ तैसें एकमेकां सळें । रोग उठती एके वेळे । ऐसा राजस आहार फळे । केवळ दुःखें ॥ ज्ञाने.१७.१५१ ॥ एवं राजसा आहारा । रूप केलें धनुर्धरा । परिणामाचाही विसुरा । सांगीतला ॥ ज्ञाने.१७.१५२ ॥ आतां तया तामसा । आवडे आहार जैसा । तेंही सांगों चिळसा । झणें तुम्ही ॥ ज्ञाने.१७.१५३ ॥ तरी कुहिलें उष्टें खातां । न मनिजे तेणें अनहिता । जैसें कां उपहिता । म्हैसी खाय ॥ ज्ञाने.१७.१५४ ॥</p>
<p>यातयामं गतरसं पूति पर्युषितं च यत् । उच्छिष्टमपि चामेध्यं भोजनं तामसप्रियम् ॥ भ.गी.१७.१० ॥</p>
<p>[यातयामं] निपजलें अन्न तैसें । दुपाहरीं कां येरे दिवसें । [गतरसं] अतिकरें तैं तामसें । घेइजे तें ॥ ज्ञाने.१७.१५५ ॥ ना तरी अर्ध उकडिलें । कां निपट करपोनि गेलें । तैसेंही खाय चुकलें । रसा जें येवों ॥ ज्ञाने.१७.१५६ ॥ [पूति] जया कां आथि पूर्ण निष्पत्ती । जेथ रस धरी व्यक्ती । तें अन्न ऐसी प्रतीती । तामसा नाहीं ॥ ज्ञाने.१७.१५७ ॥ ऐसेनि कंहीं विपायें । सदन्ना वरपडा होये । तरी घाणी सुटे तंव राहे । व्याघ्र जैसा ॥ ज्ञाने.१७.१५८ ॥ [पर्युषितं च यत्] कां बहुवेदिवशीं वोलांडिलें । स्वादपणें सांडिलें । शुष्क अथवा सडलें । गाभिणेंही हो ॥ ज्ञाने.१७.१५९ ॥ [उच्छिष्टं] तेंही बाळाचे हातवरी । चिवडिलें जैसी राडी करी । कां सवें बैसोनि नारी । गोतांबील करी ॥ ज्ञाने.१७.१६० ॥ ऐसेनि कश्मळें जैं खाय । तैं तया सुखभोजन ऐसें होय । [अपि च] परि येणेंही न धाय । पापिया तो ॥ ज्ञाने.१७.१६१ ॥ [अमेध्यं] मग चमत्कार देखा । निषेधाचा आंबुखा । जया कां सदोषा । कुद्रव्यासी ॥ ज्ञाने.१७.१६२ ॥ तया अपेयांच्या पानीं । अखाद्यांच्या भोजनीं । वाढविजे उतान्ही । तामसें तेणें ॥ ज्ञाने.१७.१६३ ॥ [भोजनं तामसप्रियं] एवं तामस जेवणारा । ऐसैसी मेचु हे वीरा । तयाचें फळ दुसरां । क्षणीं नाहीं ॥ ज्ञाने.१७.१६४ ॥ [अयमभिप्रायः] जे जेव्हांचि हें अपवित्र । शिवे तयाचें वक्त्र । तेव्हांचि पापा पात्र । जाला तो की ॥ ज्ञाने.१७.१६५ ॥ यावरतें जें जेवी । ते जेविती वोज न म्हणावी । पोटभरती जाणावी । यातना ते ॥ ज्ञाने.१७.१६६ ॥ शिरच्छेदें काय होये । कां आगी रिघतां कैसें आहे । हें जाणावें काइ पाहें । परि साहातचि असे ॥ ज्ञाने.१७.१६७ ॥ म्हणौनि तामसा अन्ना । परिणाम गा सिनाना । न सांगोंचि अर्जुना । देव म्हणे ॥ ज्ञाने.१७.१६८ ॥ [चूर्णिका] आतां ययावरी । आहाराचिया परी । यज्ञही अवधारीं । त्रिधा असे ॥ ज्ञाने.१७.१६९ ॥ तरी तिहींमाजी प्रथम । सात्त्विक यज्ञाचें वर्म । आईक पां सुमहिम- । शिरोमणी ॥ ज्ञाने.१७.१७० ॥</p>
<p>अफलाकाङ्क्षिभिर्यज्ञो विधिदृष्टो य इज्यते । यष्टव्यमेवेति मनः समाधाय स सात्त्विकः ॥ भ.गी.१७.११ ॥</p>
<p>[मनः समाधाय] तरि एक प्रियोत्तम- । वांचोनि वाढों नेदी काम । जैसा कां मनोधर्म । पतिव्रतेचा ॥ ज्ञाने.१७.१७१ ॥ ना ना सिंधूतें ठाकूनि गंगा । पुढारां न करीचि रिगा । कां आत्मा देखोनि उगा । वेद ठेला ॥ ज्ञाने.१७.१७२ ॥ तैसें जे आपुल्या स्वहितीं । वेंचूनियां चित्तवृत्ती । नुरवितीचि अहंकृती । फळालागीं ॥ ज्ञाने.१७.१७३ ॥ पातलेया झाडाचें मूळ । मागुतें सरों नेणेंचि जळ । जिरालें कां केवळ । तयाच्याचि आंगीं ॥ ज्ञाने.१७.१७४ ॥ [यष्टव्यमेवेति] तैसें मनें देहीं । यजननिश्चयाच्या ठायीं । हारपोनि जे कांहीं । वांच्छिती ना ॥ ज्ञाने.१७.१७५ ॥ [अफलाकाङ्क्षिभिः] तिंहीं फळवांच्छात्यागीं । स्वधर्मावांचूनि विरागीं । कीजे जो यज्ञ सर्वांगीं । अळंकृत ॥ ज्ञाने.१७.१७६ ॥ [विधिदृष्टः] परि आरिसां आपणपें । डोळां जैसें घेपे । कां तळहातींचें दीपें । रत्न पाहिजे ॥ ज्ञाने.१७.१७७ ॥ ना ना उदितें दिवाकरें । गमावा मार्ग दिठी भरे । तैसा वेदनिर्धारें । देखोनियां ॥ ज्ञाने.१७.१७८ ॥ तियें कुंडें मंडप वेदी । आणिकही संभारसमृद्धी । ते मेळवणी जैसी विधी । आपणपां केली ॥ ज्ञाने.१७.१७९ ॥ सकळावयव उचितें । लेणीं पातलीं जैसीं आंगातें । [य इज्यते] तैसे पदार्थ जेथिंचे तेथें । विनियोगुनी ॥ ज्ञाने.१७.१८० ॥ काय वानूं बहुतीं बोलीं । जैसी सर्वाभरणीं भरली । ते यज्ञविद्याचि रूपा आली । यजनमिषें ॥ ज्ञाने.१७.१८१ ॥ [यज्ञः] तैसा सांगोपांग । निपजे जो याग । नुठवूनियां लाग । महत्त्वाचा ॥ ज्ञाने.१७.१८२ ॥ [स सात्त्विकः] प्रतिपाळ तरी पाटाचा । झाडीं कीजे तुळसीचा । परि फळा फुला छायेचा । आश्रय नाहीं ॥ ज्ञाने.१७.१८३ ॥ किंबहुना फळाशेवीण । ऐसेया निगुती निर्माण । होय तो याग जाण । सात्त्विक गा ॥ ज्ञाने.१७.१८४ ॥</p>
<p>अभिसन्धाय तु फलं दम्भार्थमपि चैव यत् । इज्यते भरतश्रेष्ठ तं यज्ञं विद्धि राजसम् ॥ भ.गी.१७.१२ ॥</p>
<p>[अभिसन्धाय तु फलं] आतां यज्ञ कीर वीरेशा । करी पैं याचिऐसा । परि श्राद्धालागीं जैसा । अवंतिला रावो ॥ ज्ञाने.१७.१८५ ॥ जरि राजा घरासि ये । तरी बहुत उपयोगा जाये । [दम्भार्थमपि चैव यत्] आणि कीर्तीही होये । जगामाजी ॥ ज्ञाने.१७.१८६ ॥ तैसा धरूनि आवांका । म्हणे स्वर्ग जोडेल असिका । दीक्षित होईन मान्य लोकां । घडेल याग ॥ ज्ञाने.१७.१८७ ॥ [य इज्यते इति] ऐसी केवळ फळालागीं । महत्त्व फोकरावया जगीं । पार्था निष्पत्ती जे यागीं । राजस पैं ते ॥ ज्ञाने.१७.१८८ ॥</p>
<p>विधिहीनमसृष्टान्नं मन्त्रहीनमदक्षिणम् । श्रद्धाविरहितं यज्ञं तामसं परिचक्षते ॥ भ.गी.१७.१३ ॥</p>
<p>[विधिहीनं] आणि पशुपक्षिविवाहीं । जोसी कामापरौता नाहीं । तैसा तामसा यज्ञा पाहीं । आग्रहचि मूळ ॥ ज्ञाने.१७.१८९ ॥ वारया वाट न वाहे । की मरण मुहूर्त पाहे । निषिद्धांसी बिहे । आगी जरी ॥ ज्ञाने.१७.१९० ॥ तरी तामसाचिया आचारा । विधीचा आथी ना वोढावारा । म्हणूनि तो धनुर्धरा । उत्संखळु ॥ ज्ञाने.१७.१९१ ॥ नाहीं विधीची तेथ चाड । [मन्त्रहीनं] न ये मंत्रादिक तयाआड । [असृष्टान्नं] अन्नजातां न सुये तोंड । मासिये जेवीं ॥ ज्ञाने.१७.१९२ ॥ [अदक्षिणं] वैराचा बोध ब्राह्मणा । तेथ कें रिगेल दक्षिणा । अग्नि जाला वाउधाणा । वरपडा जैसा ॥ ज्ञाने.१७.१९३ ॥ [श्रद्धाविरहितं] तैसें वांयांचि सर्वस्व वेंचे । मुख न देखतां श्रद्धेचें । नागविलें निपुत्रिकाचें । जैसें घर ॥ ज्ञाने.१७.१९४ ॥ [यज्ञं तामसं परिचक्षते] ऐसा जो यज्ञाभास । तया नाम याग तामस । आइकें म्हणे निवास । श्रियेचा तो ॥ ज्ञाने.१७.१९५ ॥ [चूर्णिका] आतां गंगेचें एक पाणी । परि नेलें आनानीं वाहणीं । एक मैळ एक आणी । शुद्धत्व जैसें ॥ ज्ञाने.१७.१९६ ॥ तैसें तिहीं गुणीं तप । येथ जाहालें आहे त्रिरूप । तें एक केलें दे पाप । उद्धरी एक ॥ ज्ञाने.१७.१९७ ॥ तरि तेंचि तिहीं भेदीं । कैसेनि पां म्हणौनि सुबुद्धी । जाणों पाहासी तरि आधीं । तपचि जाण ॥ ज्ञाने.१७.१९८ ॥ येथ तप म्हणिजे काई । तें स्वरूप दावूं पाहीं । मग भेदिलें गुणीं तिहीं । तें पाठीं बोलों ॥ ज्ञाने.१७.१९९ ॥ तरि तप जें कां सम्यक । तेंही त्रिविध आइक । शारीर मानसिक । शाब्द गा ॥ ज्ञाने.१७.२०० ॥ आतां या तिहींमाझारीं । शारीर तंव अवधारीं । तरि शंभू कां श्रीहरी । पढियंता होय ॥ ज्ञाने.१७.२०१ ॥</p>
<p>देवद्विजगुरुप्राज्ञपूजनं शौचमार्जवम् । ब्रह्मचर्यमहिंसा च शारीरं तप उच्यते ॥ भ.गी.१७.१४ ॥</p>
<p>[देव-‘पूजनमिति प्रत्येकमन्वेति’] तया प्रिय देवतालया । यात्रादिकें करावया । आठही पाहार जैसें पायां । उळिग घापे ॥ ज्ञाने.१७.२०२ ॥ देवांगणमिरवणियां । अंगोपचार पुरवणियां । करावया म्हणियां । शोभती हात ॥ ज्ञाने.१७.२०३ ॥ लिंग कां प्रतिमा दिठीं । देखतखेंवो अंगेष्टी । लोटिजे कां काठी । पडली जैसी ॥ ज्ञाने.१७.२०४ ॥ [प्राज्ञ-] आणि विद्याविनयादिकी । गुणीं वडील जे लोकी । तयां ब्राह्मणांची निकी । पाइकी कीजे ॥ ज्ञाने.१७.२०५ ॥ [द्विज-] अथवा प्रवासें कां पीडा । कां शिणले जे सांकडां । ते जीव सुरवाडा । आणीजती ॥ ज्ञाने.१७.२०६ ॥ [गुरु-] सकळ तीर्थांचिये धुरे । जियें कां मातापितरें । तयां सेवेसि कीर शरीरें । लोण कीजे ॥ ज्ञाने.१७.२०७ ॥ आणि संसाराऐसा दारुण । जो भेटलाचि हरी शीण । तो ज्ञानदानीं सकरुण । भजिजे गुरु ॥ ज्ञाने.१७.२०८ ॥ [शौचं] आणि स्वधर्माचा आगिठां । देहजाड्याचिया किटा । आवृत्तिपुटीं सुभटा । झाडी कीजे ॥ ज्ञाने.१७.२०९ ॥ वस्तु भूतमात्रीं नमिजे । परोपकारीं भजिजे । [ब्रह्मचर्यं] स्त्रीविषयीं नियमिजे । नांवेंनांव ॥ ज्ञाने.१७.२१० ॥ [आर्जवं] जन्मतेचि प्रसंगें । स्त्रीदेह शिवणें आंगें । तेथूनि जन्म अवघें । सोंविळें कीजे ॥ ज्ञाने.१७.२११ ॥ [अहिंसा च] भूतमात्राचेनि नांवें । तृणही नासुडावें । किंबहुना सांडावे । छेद भेद ॥ ज्ञाने.१७.२१२ ॥ [शारीरं तप उच्यते] ऐसैसी जैं शरीरीं । राहाटीची पडे उजरी । तैं शारीर तप घुमरी । आलें जाण ॥ ज्ञाने.१७.२१३ ॥ पार्था समस्तही हें करणें । देहाचेनि प्रधानपणें । म्हणौनि ययातें मी म्हणें । शारीर तप ॥ ज्ञाने.१७.२१४ ॥ एवं शारीर जें तप । तयाचें दाविलें रूप । [चूर्णिका] आतां आईक निष्पाप । वाङ्मय तें ॥ ज्ञाने.१७.२१५ ॥</p>
<p>अनुद्वेगकरं वाक्यं सत्यं प्रियहितं च यत् । स्वाध्यायाभ्यसनं चैव वाङ्मयं तप उच्यते ॥ भ.गी.१७.१५ ॥</p>
<p>[अनुद्वेगकरं वाक्यं] तरी लोहाचें आंग तुक । न तोडितांचि कनक । केलें जैसें देख । परिसें तेणें ॥ ज्ञाने.१७.२१६ ॥ तैसें न दुखवितां सहजें । जावळिया सुख निपजे । ऐसें साधुत्व कां देखिजे । बोलणां जिये ॥ ज्ञाने.१७.२१७ ॥ [सत्यं] पाणी मुदल झाडा जाये । तृण ते प्रसंगेेंचि जिये । तैसें एका बोलिलें होये । सर्वांहि हित ॥ ज्ञाने.१७.२१८ ॥ [प्रिय-] जोडे अमृताची सुरसरी । तैं प्राणांतें अमर करी । स्नानें पाप ताप वारी । गोडीही दे ॥ ज्ञाने.१७.२१९ ॥ [हितं च यत्] तैसा अविवेकही फिटे । आपुलें अनादित्व भेटे । आइकतां रुचि न विटे । पीयूषीं जैसी ॥ ज्ञाने.१७.२२० ॥ जरी कोणी करी पुसणें । तरी होआवें ऐसें बोलणें । [स्वाध्यायेति] ना तरी आवर्तणें । निगम कां नाम ॥ ज्ञाने.१७.२२१ ॥ ऋग्वेदादि तीन्ही । प्रतिष्ठीजती वाग्भुवनीं । केली जैसी वदनीं । ब्रह्मशाळा ॥ ज्ञाने.१७.२२२ ॥ ना तरी एकाधें नांव । तेंचि शैव कां वैष्णव । वाचे वसे तें वाग्भव । तप जाणावें ॥ ज्ञाने.१७.२२३ ॥ आतां तप जें मानसिक । तेंही सांगों आइक । म्हणे लोकनाथनायक- । नायकचि तो ॥ ज्ञाने.१७.२२४ ॥</p>
<p>मनःप्रसादः सौम्यत्वं मौनमात्मविनिग्रहः । भावसंशुद्धिरित्येतत्तपो मानसमुच्यते ॥ भ.गी.१७.१६ ॥</p>
<p>[मनःप्रसादः] तरि सरोवर तरंगीं । सांडिलें आकाश मेघीं । कां चंदनाचे उरगीं । उद्यान जैसें ॥ ज्ञाने.१७.२२५ ॥ ना ना कळावैषम्यें चंद्र । कां सांडिला आधीं नरेंद्र । ना तरि क्षीरसमुद्र । मंदराचळें ॥ ज्ञाने.१७.२२६ ॥ तैसीं नानाविकल्पजाळें । सांडूनि गेलिया सकळें । मन राहे कां केवळें । स्वरूपें जें ॥ ज्ञाने.१७.२२७ ॥ [सौम्यत्वं] तपनेंवीण प्रकाश । जाड्येंवीण रस । पोकळीवीण अवकाश । होय जैसा ॥ ज्ञाने.१७.२२८ ॥ तैसी आपली सोय देखे । आणि आपलिया स्वभावा मुके । हिंवली जैसी आंगिकें । हिवों नेदी ॥ ज्ञाने.१७.२२९ ॥ मग न चलते कळंकेंवीण । शशिबिंब जैसें नित्य परिपूर्ण । तैसें चोखीं स्थिरपण । मनाचें जें ॥ ज्ञाने.१७.२३० ॥ [मौनं] बुजाली वैराग्याची वोरप । जिराली मनाची धांप कांप । तेथ केवळ जाली वाफ । निजबोधाची ॥ ज्ञाने.१७.२३१ ॥ म्हणौनि विचारावया शास्त्र । राहाटवावें जें वक्त्र । तें वाचेचेंही सूत्र । हातीं न धरी ॥ ज्ञाने.१७.२३२ ॥ [आत्मविनिग्रहः] तें स्वलाभ लाभलें लाभलेपणें । मन मनपणाही धरूं नेणे । शिवतलें जैसें लवणें । आपलें निज ॥ ज्ञाने.१७.२३३ ॥ [भावसंशुद्धिः] तेथ कें उठिती ते भाव । जिहीं इंद्रियमार्गीं धांव । घेऊनि ठाकावे गांव । विषयांचे ते ॥ ज्ञाने.१७.२३४ ॥ म्हणौनि तिये मानसीं । भावशुद्धीचि असे आपैसी । रोमशुचि जैसी । तळहाताची ॥ ज्ञाने.१७.२३५ ॥ [इत्येतत्तपो मानसमुच्यते] काय बहु बोलों अर्जुना । जैं हे दशा ये मना । तैं मनस्तपोभिधाना । पात्र होय ती ॥ ज्ञाने.१७.२३६ ॥ परि तें असो हें जाण । मानसतपाचें लक्षण । देवो म्हणे संपूर्ण । सांगितलें ॥ ज्ञाने.१७.२३७ ॥ एवं देहवाचाचित्तें । जें पातलें त्रिविधत्वातें । तें सामान्य तप तूतें । परिसविलें गा ॥ ज्ञाने.१७.२३८ ॥ [चूर्णिका] आतां गुणत्रयसंगें । हेंचि विशेषें त्रिविधीं रिगे । तेंही आइक चांगें । प्रज्ञाबळें ॥ ज्ञाने.१७.२३९ ॥</p>
<p>श्रद्धया परया तप्तं तपस्तत्त्रिविधं नरैः । अफलाकाङ्क्षिभिर्युक्तैः सात्त्विकं परिचक्षते ॥ भ.गी.१७.१७ ॥</p>
<p>[श्रद्धयेति] तरि हेंचि तप त्रिविधा । जें दाविलें तुज प्रबुद्धा । तेंचि करीं पूर्णश्रद्धा । सांडूनि फळ ॥ ज्ञाने.१७.२४० ॥ [अफलेति] जैं पुरतिया सत्त्वशुद्धी । आचरिजे आस्तिक्यबुद्धी । तैं तयातेंचि गा प्रबुद्धीं । सात्त्विक म्हणिपे ॥ ज्ञाने.१७.२४१ ॥</p>
<p>सत्कारमानपूजार्थं तपो दम्भेन चैव यत् । क्रियते तदिह प्रोक्तं राजसं चलमध्रुवम् ॥ भ.गी.१७.१८ ॥</p>
<p>[सत्कार-] ना तरी तपस्थापनेलागीं । दुजेपण मांडूनि जगीं । महत्त्वाद्रीच्या श्रृंगीं । बैसावया ॥ ज्ञाने.१७.२४२ ॥ [मान-] त्रिभुवनींचिया सन्माना । न वचावें ठाया आना । धुरेचिया आसना । भोजनालागीं ॥ ज्ञाने.१७.२४३ ॥ विश्वाचिया स्तोत्रा । आपण होआवया पात्रा । विश्वें आपलिया यात्रा । कराविया ॥ ज्ञाने.१७.२४४ ॥ [पूजार्थंं] लोकांचिया विविध पूजा । आश्रय न धरावया दुजा । भोग भोगावे वोजा । महत्त्वाचिये ॥ ज्ञाने.१७.२४५ ॥ [तपो दम्भेन चैव यत्] आंग बोल माखूनि तपें । विकावया आपणपें । अंगहीन पडपे । जियापरी ॥ ज्ञाने.१७.२४६ ॥ हें असो धनमानीं आस । वाढवूनी तप [क्रियते तदिह प्रोक्तं] कीजे सायास । तैं तेंचि तप राजस । बोलिजे गा ॥ ज्ञाने.१७.२४७ ॥ [चलं] पहुरणें जें दुहिलें । तैं तें गुरूं न दुभेचि व्यालें । कां उभें शेत चारिलें । पिकावया नुरे ॥ ज्ञाने.१७.२४८ ॥ तैसें फोकारितां तप । कीजे जें साक्षेप । तें फळीं तंव सोप । निःशेष जाय ॥ ज्ञाने.१७.२४९ ॥ ऐसें निर्फळ देखोनि करितां । माझारीं सांडीं पंडुसुता । [अध्रुवं] म्हणौनि नाहीं स्थिरता । तपा तया ॥ ज्ञाने.१७.२५० ॥ येऱ्हवीं तरी आकाश मांडी । जो गर्जोनि ब्रह्मांड फोडी । तो अकाळमेघ काय घडी । राहात आहे ॥ ज्ञाने.१७.२५१ ॥ [राजसं] तैसें राजस तप जें हेोय । तें फळीं कीर वांझ जाये । परी आचरणींही नोहे । निर्वाहतें गा ॥ ज्ञाने.१७.२५२ ॥ [चूर्णिका] आतां तेंचि तप पुढती । तामसाचिये रीती । पैं परत्रा आणि कीर्ती । मुकोनि कीजे ॥ ज्ञाने.१७.२५३ ॥</p>
<p>मूढग्रहेणात्मनो यत्पीडया क्रियते तपः । परस्योत्सादनार्थं वा तत्तामसमुदाहृतम् ॥ भ.गी.१७.१९ ॥</p>
<p>[मूढग्रहेणात्मनो यत्] केवळ मूर्खपणाचा वारा । जीवीं घेऊनि धनुर्धरा । नाम ठेविजे शरीरा । वैरियाचें ॥ ज्ञाने.१७.२५४ ॥ पंचाग्नीची दडगी । खोलवीजती शरीरालागीं । कां इंधन कीजे हें आगी । आंतु लावी ॥ ज्ञाने.१७.२५५ ॥ माथां जाळिजती गुगुळ । पाठीं घालिजती गळ । आंग जाळिती इंगळ । जळतभीतां ॥ ज्ञाने.१७.२५६ ॥ दवडोनि श्वासोच्छ्वास । कीजती वायांचि उपवास । कां घेपती धूमाचे घांस । अधोमुखें ॥ ज्ञाने.१७.२५७ ॥ हिमोदकें आकंठें । खडकें सेविजती तटें । जितां मांसाचे चिमुटे । तोडिती जेथ ॥ ज्ञाने.१७.२५८ ॥ [पीडया] ऐसी नानापरी हे काया । घाय सूतां पैं धनंजया । [क्रियते तपः] तप कीजे [परस्योत्सादनार्थं वा] नाशावया । पुढिलांतें ॥ ज्ञाने.१७.२५९ ॥ आंगभारें सुटला धोंडा । आपण फुटोनि होय खंडखंडा । कां आड जालियातें रगडा । करी जैसा ॥ ज्ञाने.१७.२६० ॥ तेविं आपलिया आटणिया । सुखें असतया प्राणिया । जियावया शिराणिया । कीजती गा ॥ ज्ञाने.१७.२६१ ॥ [तत्तामसमुदाहृतं] किंबहुना हे वोखटी । घेऊनि क्लेशाची हातवटी । तप निफजे तें किरीटी । तामस होय ॥ ज्ञाने.१७.२६२ ॥ एवं सत्त्वादिकाच्या आंगीं । पडिलें तप तिहीं भागीं । जालें तेंही तुज चांगीं । दाविलें व्यक्ती ॥ ज्ञाने.१७.२६३ ॥ [चूर्णिका] आतां बोलतां प्रसंगा । आलें म्हणौनि पैं गा । करूं रूप दानलिंगा । त्रिविधा तया ॥ ज्ञाने.१७.२६४ ॥ येथ गुणाचेनि बळें । दानही त्रिविध असे जालें । तेंचि आइक पहिलें । सात्त्विक ऐसें ॥ ज्ञाने.१७.२६५ ॥</p>
<p>दातव्यमिति यद्दानं दीयतेऽनुपकारिणे । देशे काले च पात्रे च तद्दानं सात्त्विकं स्मृतम् ॥ भ.गी.१७.२० ॥</p>
<p>[दातव्यमिति] तरी स्वधर्माआंतौतें । जें जें मिळेल आपणयातें । तें तें दीजे बहुतें । सन्मानयोगें ॥ ज्ञाने.१७.२६६ ॥ जालया सुबीजप्रसंग । पडे क्षेत्रवाफेचा पांग । तैसाचि दानाचा हा लाग । देखतसें ॥ ज्ञाने.१७.२६७ ॥ अनर्घ्य रत्न हाता चडे । तैं भांगाराची वोढी पडे । दोनीं जालीं तरी न जोडे । लेतें आंग ॥ ज्ञाने.१७.२६८ ॥ परि सण सुहृद संपत्ती । हे तिन्ही येकी मिळती । जैं भाग्य धरी उन्नती । आपुल्याविषीं ॥ ज्ञाने.१७.२६९ ॥ तैसें निफजवावया दान । जैं सत्त्व सुये संवाहन । तैं देश काळ भोजन । द्रव्यही मिळे ॥ ज्ञाने.१७.२७० ॥ [देशे] तरि आधीं तंव प्रयत्नेंसीं । होआवें कुरुक्षेत्र कां काशी । ना तरि तुके जोइंहींसीं । तो देशही हो ॥ ज्ञाने.१७.२७१ ॥ [काले च] तेथ रविचंद्रराहुमेळ । होतां पाहे पुण्यकाळ । कां तयासारिखा निर्मळ । आनही जाला ॥ ज्ञाने.१७.२७२ ॥ तैशा काळीं तिये देशीं । [पात्रे च] होआवी पात्रसंपत्ती ऐसी । मूर्ति आहे धरिली जैसी । शुचित्वेंचि कां ॥ ज्ञाने.१७.२७३ ॥ आचाराचें मूळपीठ । वेदांची उतारपेंठ । तैसें द्विजरत्न चोखट । पावोनियां ॥ ज्ञाने.१७.२७४ ॥ [दीयते] मग तयाचे ठायीं वित्ता । निवर्तवावी स्वसत्ता । परि प्रियापुढें कांता । रिगे जैसेनि ॥ ज्ञाने.१७.२७५ ॥ कां जयाचें ठेविलें तया । देऊनि होय जे उतराइया । ना ना हडपें विडा राया । दिधला जैसा ॥ ज्ञाने.१७.२७६ ॥ तैसेनि निष्कामें जीवें । भूम्यादिक अर्पावें । किंबहुना हांवे । नेदावें उठों ॥ ज्ञाने.१७.२७७ ॥ [अनुपकारिणे] आणि दान जया द्यावें । तयातें ऐसेया पाहावें । जया घेतलें नुमचवे । कायसेनिही ॥ ज्ञाने.१७.२७८ ॥ साद घातलिया आकाशा । नेदी प्रतिशब्द जैसा । कां पाहिला आरसा । येरीकडे ॥ ज्ञाने.१७.२७९ ॥ ना तरी उदकाचिये भूमिके । आफळिलेनि कंदुकें । उधळौनि कवतिकें । न येइजे हाता ॥ ज्ञाने.१७.२८० ॥ ना ना वसो घातला चारु । माथां तुरंबिला बुरु । न करी प्रत्युपकारु । जियापरी ॥ ज्ञाने.१७.२८१ ॥ तैसें दिधलें दातयाचें । जो कोणेही आंगें नुमचे । अर्पिलया साम्य तयाचें । कीजे पैं गा ॥ ज्ञाने.१७.२८२ ॥ [तद्दानं सात्त्विकं स्मृतं] ऐसिया जें सामग्रिया । दान निफजे वीरराया । तें सात्त्विक दानवर्यां । सर्वांही जाण ॥ ज्ञाने.१७.२८३ ॥ [चूर्णिका] आणि तोचि देश काळ । घडे तैसाचि पात्रमेळ । दानभागही निर्मळ । न्यायगत ॥ ज्ञाने.१७.२८४ ॥</p>
<p>यत्तु प्रत्युपकारार्थं फलमुद्दिश्य वा पुनः । दीयते च परिक्लिष्टं तद्दानं राजसं स्मृतम् ॥ भ.गी.१७.२१ ॥</p>
<p>[यत्तु प्रत्युपकारार्थं] परि मनीं धरूनि दुभतें । चारिजे जेविं गाईतें । कां पेंव करूनि आइतें । पेरूं जायिजे ॥ ज्ञाने.१७.२८५ ॥ ना ना दिठी घालूनि आहेरा । आवंतूं जाइजे सोयिरा । कां वाण धाडिजे घरा । वोवसीयाचे ॥ ज्ञाने.१७.२८६ ॥ पैं कळांतर गांठीं बांधिजे । मग पुढिलाचें काज कीजे । पूजा घेऊनि रस दीजे । पीडितांसी ॥ ज्ञाने.१७.२८७ ॥ तैसें जया जें दान देणें । तें तेणेंचि गा जीवनें । पुढती भजावा भावें येणें । दीजे जें कां ॥ ज्ञाने.१७.२८८ ॥ [फलमुद्दिश्य वा पुनः] अथवा कोणी वाटे जातां । घेतलें उमचों न शकता । मिळे जैं पंडुसुता । द्विजोत्तम ॥ ज्ञाने.१७.२८९ ॥ तरी कवड्या एकासाठीं । अशेषां गोत्रांचींच किरीटी । सर्व प्रायश्चित्तें सुये मुठी । तयाचिये ॥ ज्ञाने.१७.२९० ॥ तेवींचि पारलौकिकें । फळें वांच्छिजती अनेकें । [दीयते च] आणि दीजे तरी भुके । येकाही नोहे ॥ ज्ञाने.१७.२९१ ॥ [परिक्लिष्टंं] तेंही ब्राह्मण नेवों सरे । की हाणिचेनि शिणें झांसुरे । सर्वस्व जैसें चोरें । नागऊनि नेलें ॥ ज्ञाने.१७.२९२ ॥ [तद्राजसमुदाहृतंं] काय बहु सांगों सुमती । जें दीजे या मनोवृत्ती । तें दान गा त्रिजगतीं । राजस पैं ॥ ज्ञाने.१७.२९३ ॥</p>
<p>अदेशकाले यद्दानमपात्रेभ्यश्च दीयते । असत्कृतमवज्ञातं तत्तामसमुदाहृतम् ॥ भ.गी.१७.२२ ॥</p>
<p>[अदेशे-] मग म्लेंच्छांचे वसौटे । दांगाणे हन कैकटे । कां शिबिरें चोहटे । नगरींचे ते ॥ ज्ञाने.१७.२९४ ॥ [अकाले] तेही तेही ठाईं मिळणी । समय सांजवेळ कां रजनी । [यद्दानं] तेव्हां उदार होणें धनीं । चोरियेच्या ते ॥ ज्ञाने.१७.२९५ ॥ [अपात्रेभ्यश्च] पात्रें भाट नागारी । सामान्य स्त्रिया कां जुवारी । जियें मूर्तिमंतें भुररीं । भुले तयां ॥ ज्ञाने.१७.२९६ ॥ नृत्याची पुरवणी । ते पुढां डोळेभारणी । गीत भाटींव तो श्रवणीं । कर्णजप ॥ ज्ञाने.१७.२९७ ॥ तयाहीवरी अळुमाळ । जैं घे फुलागंधाचा गुगुळ । तंव भ्रमाचा तो वेताळ । अवतरे तैसा ॥ ज्ञाने.१७.२९८ ॥ [असत्कृतं] तेथ विभांडूनियां जग । आणिले पदार्थ अनेग । तेणे घालूं लागे मातंग । गवादीसी ॥ ज्ञाने.१७.२९९ ॥ [दीयते] एवं ऐसेनि जें देणें । तें तामसदान मी म्हणें । [अवज्ञातं] आणि घडे दैवगुणें । आणिकही ऐक ॥ ज्ञाने.१७.३०० ॥ विपायें घुणाक्षर पडे । टाळिये काउळा सांपडे । तैसें तामसां पर्व जोडे । पुण्यदेशीं ॥ ज्ञाने.१७.३०१ ॥ तेथ देखोनि तो आथिला । योग्य मागोंही आला । तोही दर्पा चढला । भांबावे जरी ॥ ज्ञाने.१७.३०२ ॥ तरी श्रद्धा न धरी जीवीं । तया माथाही न खालवी । स्वयें न करी ना करवी । अर्घ्यादिक ॥ ज्ञाने.१७.३०३ ॥ आलिया न घाली बैसों । तेथ गंधाक्षतांचा काय अतिसो । हा अप्रसंग कीर असो । तामसीं नरीं ॥ ज्ञाने.१७.३०४ ॥ पैं बोळविजे रिणाइत । तैसा झकवी तयाचा हात । तूं करणें याचा बहुत । प्रयोग तेथ ॥ ज्ञाने.१७.३०५ ॥ आणि जया जें दे किरीटी । तयातें उमाणी तयासाठीं । मग कुबोलें कां लोटी । अवज्ञेच्या ॥ ज्ञाने.१७.३०६ ॥ [तत्तामसमुदाहृतं] हें बहु असो यापरी । मोल वेंचणें जें अवधारीं । तया नांव चराचरीं । तामस दान ॥ ज्ञाने.१७.३०७ ॥ ऐसें आपुलाल्या चिन्हीं । अळंकृतें तीन्ही । दानें दाविलीं अभिधानीं । राजतनया ॥ ज्ञाने.१७.३०८ ॥ [श्रीभगवानित्याद्येकविंशतिश्लोकाभिप्रायः] तेथ मी जाणत असें । विपायें तूं गा ऐसें । कल्पिसील मानसें । विचक्षणा ॥ ज्ञाने.१७.३०९ ॥ जे भवबंधमोचक । येकलें कर्म सात्त्विक । तरी कां वेखासीं सदोख । येर बोलावीं ॥ ज्ञाने.१७.३१० ॥ परि नोसंतितां विवसी । भेटी नाहीं निधीसी । कां धूं न साहतां जैसी । वाती न लगे ॥ ज्ञाने.१७.३११ ॥ तैसें शुद्धसत्त्वाआड । आहे रजतमाचें कवाड । तें भेदणेयातें कीड । म्हणावें कां ॥ ज्ञाने.१७.३१२ ॥ आम्हीं श्रद्धादि दानांत । जें समस्तही क्रियाजात । सांगीतलें कां व्याप्त । तिहीं गुणीं ॥ ज्ञाने.१७.३१३ ॥ तेथ भरंवसेनि तीन्ही । न सांगोंचि ऐसें मानीं । परि सत्त्व दावाया दोन्ही । बोलिलों येरें ॥ ज्ञाने.१७.३१४ ॥ जें दोहींमाजि तिजें असे । तें दोहीं सांडितांचि दिसे । अहोरात्रत्यागें जैसें । संध्यारूप ॥ ज्ञाने.१७.३१५ ॥ तैसें रजतमविनाशें । तिजें जें उत्तम दिसे । तें सत्त्व हें आपैसें । फावासि ये ॥ ज्ञाने.१७.३१६ ॥ एवं दावावया सत्त्व तुज । निरूपिलें तम रज । तें सांडूनि सत्त्वें काज । साधीं आपलें ॥ ज्ञाने.१७.३१७ ॥ सत्त्वेंचि येणें चोखाळें । करीं यज्ञादिकें सकळें । पावसी तैं करतळें । आपलें निज ॥ ज्ञाने.१७.३१८ ॥ सूर्यें दाविलें सांतें । काय एक न दिसे तेथें । तेविं सत्त्वें केलें फळातें । काय नेदी ॥ ज्ञाने.१७.३१९ ॥ हे कीर आवडतांविखीं । शक्ति सत्त्वीं आथि निकी । [चूर्णिका] परि मोक्षेंसीं एकी । मिसळणें जें ॥ ज्ञाने.१७.३२० ॥ तें एक आनचि आहे । तयाचा सावावो जैं लाहे । तैं मोक्षाचाही होये । गांवीं सरतें ॥ ज्ञाने.१७.३२१ ॥ पैं भांगार जऱ्हीं पंधरें । तऱ्ही राजावळीचीं अक्षरें । लाहे तैंचि सरे । जियापरी ॥ ज्ञाने.१७.३२२ ॥ स्वच्छें शीतळें सुगंधें । जळें होतीं सुखप्रदें । परि पवित्रत्व संबंधें । तीर्थाचेनि ॥ ज्ञाने.१७.३२३ ॥ नयी हो कां भलतैसी थोरी । परि गंगा जैं अंगिकारी । तैंचि तिये सागरीं । प्रवेश गा ॥ ज्ञाने.१७.३२४ ॥ तैसें सात्त्विक कर्मा किरीटी । येतां मोक्षाचिये भेटी । न पडे आडकाठी । तें वेगळें आहे ॥ ज्ञाने.१७.३२५ ॥ हा बोल आयकतखेवीं । अर्जुना आधि न माये जीवीं । म्हणे देवें कृपा करावी । सांगावें तें ॥ ज्ञाने.१७.३२६ ॥ तेथ कृपाळुचक्रवर्ती । म्हणे आइक तयाची व्यक्ती । जेणें सात्त्विक तें मुक्ति- । रत्न देखे ॥ ज्ञाने.१७.३२७ ॥</p>
<p>ॐ तत्सदिति निर्देशो ब्रह्मणस्त्रिविधः स्मृतः । ब्राह्मणास्तेन वेदाश्च यज्ञाश्च विहिताः पुरा ॥ भ.गी.१७.२३ ॥</p>
<p>[ब्रह्मणः] तरि अनादि परब्रह्म । जें जगदादि विश्रामधाम । तयाचें एक नाम । त्रिधा पैं असे ॥ ज्ञाने.१७.३२८ ॥ तें कीर अनाम अजाती । परि अविद्यावर्गाचिये राती- । माजि वोळखावया श्रुती । खूण केली ॥ ज्ञाने.१७.३२९ ॥ [निर्देशः] उपजलिया बाळकासी । नांव नाहीं तयापासीं । ठेविलेनि नांवेंसीं । ओ देत उठी ॥ ज्ञाने.१७.३३० ॥ कष्टले संसारशिणें । जे देवों येती गाऱ्हाणें । तयां ओ दे नांवें जेणें । तो संकेत हा ॥ ज्ञाने.१७.३३१ ॥ ब्रह्माचा अबोला फिटावा । अद्वैतत्वें तो भेटावा । ऐसा मंत्र देखिला कणवा । वेदें बापें ॥ ज्ञाने.१७.३३२ ॥ मग दाविलेनि जेणें एकें । ब्रह्म आळविलें कवतिकें । मागां असत् ठाके । पुढां उभें ॥ ज्ञाने.१७.३३३ ॥ परि निगमाचळशिखरीं । उपनिषदार्थनगरीं । आहाति जे ब्रह्माच्या येकाहारीं । तयांसीच कळे ॥ ज्ञाने.१७.३३४ ॥ हेंही असो प्रजापती । शक्ती जे सृष्टि करिती । ते जया एका आवृत्ती । नामाचिये ॥ ज्ञाने.१७.३३५ ॥ [पुरा] पैं सृष्टीचिया उपक्रमा- । पूर्वीं गा वीरोत्तमा । वेडा ऐसा ब्रह्मा । एकला होता ॥ ज्ञाने.१७.३३६ ॥ मज ईश्वरातें नोळखे । ना सृष्टीही करूं शके । तो थोर केला ऐकें । नामें जेणें ॥ ज्ञाने.१७.३३७ ॥ [त्रिविधः स्मृतः] जयाचा अर्थ जीवीं ध्यातां । जें वर्णत्रयचि जपतां । विश्वसृजनयोग्यता । आली तया ॥ ज्ञाने.१७.३३८ ॥ [ब्राह्मणास्तेन वेदाश्च] तेधवां रचिले ब्रह्मजन । तयां वेद दिधलें शासन । यज्ञाऐसें वर्तन । जीविके केलें ॥ ज्ञाने.१७.३३९ ॥ [विहिताः] पाठीं नेणों किती येर । स्रजिले लोक अपार । जाले ब्रह्मदत्त अग्रहार । तिन्ही भुवनें ॥ ज्ञाने.१७.३४० ॥ ऐसें नाममंत्रें । जेणें धातया अढळचि करणें । तयाचें स्वरूप आइक म्हणे । श्रीकांत तो ॥ ज्ञाने.१७.३४१ ॥ [ॐ तत्सदिति] तरि सर्व मंत्रांचा राजा । तो प्रणव आदिवर्ण बुझा । आणि तत्कार दुजा । तिजा सत्कार ॥ ज्ञाने.१७.३४२ ॥ एवं ओंतत्सदाकार । ब्रह्मनाम हें त्रिप्रकार । हें फुल तुरंबी सुंदर । उपनिषदातें ॥ ज्ञाने.१७.३४३ ॥ येणेंसीं गा होऊनि एक । जैं कर्म चाले सात्त्विक । तें कैवल्यातें पाइक । घरींचें करी ॥ ज्ञाने.१७.३४४ ॥ [चूर्णिका श्लोकत्रयस्य] परि कापुराचें थळींव । आणुनि देईल दैव । लेवों जाणणेंचि अडव । तेथ असे बापा ॥ ज्ञाने.१७.३४५ ॥ तैसें आदरिजेल सत्कर्म । उच्चारिजेल ब्रह्मनाम । परि नेणिजेल जरी वर्म । विनियोगाचें ॥ ज्ञाने.१७.३४६ ॥ तरि महंतांचिया कोडी । घरा आलीयाही वोढी । मानूं नेणतां परवडी । मुदल तुटे ॥ ज्ञाने.१७.३४७ ॥ कां ल्यावया चोखट । टीक भांगार एकवट । घालूनि बांधिली मोट । गळां जेवीं ॥ ज्ञाने.१७.३४८ ॥ तैसें तोंडीं ब्रह्मनाम । हातीं तें सात्त्विक कर्म । विनियोगेंवीण काम । विफळ होय ॥ ज्ञाने.१७.३४९ ॥ अगा अन्न आणि भूक । पासीं असे परी देख । जेऊं नेणतां बाळक । लंघनचि की ॥ ज्ञाने.१७.३५० ॥ कां स्नेह सूत्र वैश्वानरा । जालियाही संसारा । हातवटी नेणतां वीरा । प्रकाश नोहे ॥ ज्ञाने.१७.३५१ ॥ तैसें वेळे कृत्य पावे । तेथिंचा मंत्रही आठवे । परि व्यर्थ तें आघवें । विनियोगेंवीण ॥ ज्ञाने.१७.३५२ ॥ म्हणौनि वर्णत्रयात्मक । जें हें परब्रह्मनाम एक । विनियोग तूं आइक । याचा आतां ॥ ज्ञाने.१७.३५३ ॥</p>
<p>तस्मादोमित्युदाहृत्य यज्ञदानतपःक्रियाः । प्रवर्तन्ते विधानोक्ताः सततं ब्रह्मवादिनाम् ॥ भ.गी.१७.२४ ॥</p>
<p>[ब्रह्मवादिनां] तरि या नामींचीं अक्षरें तिन्ही । कर्मा आदि मध्य निदानीं । प्रयोजावीं पैं स्थानीं । इंहीं तिहीं ॥ ज्ञाने.१७.३५४ ॥ हेचि एकी हातवटी । घेऊनि हन किरीटी । आले ब्रह्मविद भेटी । ब्रह्माचिये ॥ ज्ञाने.१७.३५५ ॥ ब्रह्मेंसीं होआवया एकी । ते न वंचती यज्ञादिकी । जे चावळले वोळखीं । शास्त्रांचिया ॥ ज्ञाने.१७.३५६ ॥ [तस्मादोमित्युदाहृत्य] तो आदि तंव ओंकार । ध्यानें करिती गोचर । पाठीं आणिती उच्चार । वाचेही तो ॥ ज्ञाने.१७.३५७ ॥ तेणें ध्यानें प्रकटें । प्रणवोच्चारें स्पष्टें । लागती मग वाटे । क्रियांचिये ॥ ज्ञाने.१७.३५८ ॥ आंधारीं अभंग दिवा । आडवीं समर्थ बोळावा । तैसा प्रणव जाणावा । कर्मारंभीं ॥ ज्ञाने.१७.३५९ ॥ [यज्ञ-] उचितदेवोद्देशें । द्रव्यें धर्म्यें आणि बहुवसें । द्विजद्वारा हन हुताशें । यजिती पैं ते ॥ ज्ञाने.१७.३६० ॥ आहवनीयादि वह्नीं । निक्षेपरूपी हवनीं । यजिती पैं विधानीं । फुडे होउनी ॥ ज्ञाने.१७.३६१ ॥ किंबहुना नाना याग- । निष्पत्तीचें घेऊनि अंग । करिती नावडतेया त्याग । उपाधीचा ॥ ज्ञाने.१७.३६२ ॥ [दान-] कां न्यायें जोडला पवित्रीं । भूम्यादिकी स्वतंत्रीं । देशकाळशुद्ध पात्रीं । देती दानें ॥ ज्ञाने.१७.३६३ ॥ [तपः-] अथवा एकांतरा कृच्छ्रीं । चांद्रायणें मासोपवासीं । शोधोनि गा धातुराशी । करिती तपें ॥ ज्ञाने.१७.३६४ ॥ एवं यज्ञ दान तपें । जियें गाजती बंधरूपें । तिहींच होय सोपें । मोक्षांचें तयां ॥ ज्ञाने.१७.३६५ ॥ स्थळीं नावा जिया दाटिजे । जळीं तियाचि जेवीं तरिजे । तेविं बंधकी कर्मीं सुटिजे । नामें येणें ॥ ज्ञाने.१७.३६६ ॥ परि हें असो ऐसिया । [क्रियाः] या यज्ञदानादि क्रिया । [प्रवर्तन्ते विधानोक्ताः सततं] ॐकारें सावायिलिया । प्रवर्तती ॥ ज्ञाने.१७.३६७ ॥ तिया मोटकिया जेथ फळीं । रिगों पाहाती निहाळीं । प्रयोजिती तिये काळीं । तच्छब्द तो ॥ ज्ञाने.१७.३६८ ॥</p>
<p>तदित्यनभिसन्धाय फलं यज्ञतपःक्रियाः । दानक्रियाश्च विविधाः क्रियन्ते मोक्षकाङ्क्षिभिः ॥ भ.गी.१७.२५ ॥</p>
<p>[तदिति] जें सर्वाही जगापरौतें । जें एक सर्वही देखतें । जें तच्छब्दें बोलिजे तें । पैल वस्तु ॥ ज्ञाने.१७.३६९ ॥ [दानेति] तें सर्वादिकत्वें चित्तीं । तद्रूप ध्याउनियां सुमती । उच्चारेंही व्यक्ती । आणिती पुढती ॥ ज्ञाने.१७.३७० ॥ म्हणती तद्रूपा ब्रह्म तया । फळेंसीं क्रिया इया । तेचि होतु आम्हां भोगावया । कांहींचि नुरो ॥ ज्ञाने.१७.३७१ ॥ ऐेसेनि तदात्मकें ब्रह्म । तेथ उगाणूनि कर्म । आंग झाडिती न मम । येणें बोलें ॥ ज्ञाने.१७.३७२ ॥ [चूर्णिका] आतां ओंकारें आदरिलें । तत्कारें समर्पिलें । इया रीती जया आलें । ब्रह्मत्व कर्मा ॥ ज्ञाने.१७.३७३ ॥ तें कर्म कीर ब्रह्माकारें । जालें तेणेंही न सरे । जें करी तेणेंसीं दुसरें । आहे म्हणौनि ॥ ज्ञाने.१७.३७४ ॥ मीठ आंगें जळीं विरे । परि क्षारता वेगळी उरे । तैसें कर्म ब्रह्माकारें । गमे तें द्वैत ॥ ज्ञाने.१७.३७५ ॥ आणि दुजें जंव जंव घडे । तंव तंव संसारभय जोडे । हें देवो आपलेनि तोंडें । बोलती वेदें ॥ ज्ञाने.१७.३७६ ॥ म्हणौनि परत्वें ब्रह्म असे । तें आत्मत्वें परियवसे । सच्छब्द या रिणादोषें । ठेविला देवें ॥ ज्ञाने.१७.३७७ ॥ तरि ओंकार तत्कारीं । कर्म केलें जें ब्रह्मशरीरीं । जें प्रशस्तादि बोलवरी । वाखाणिलें ॥ ज्ञाने.१७.३७८ ॥ प्रशस्तकर्मीं तिये । सच्छब्दा विनियोग आहे । तोचि आइका होये । तैसा सांगों ॥ ज्ञाने.१७.३७९ ॥</p>
<p>सद्भावे साधुभावे च सदित्येतत्प्रयुज्यते । प्रशस्ते कर्मणि तथा सच्छब्दः पार्थ युज्यते ॥ भ.गी.१७.२६ ॥</p>
<p>[सद्भावे] तरि सच्छब्दें येणें । आटूनि असताचें नाणें । दाविजे अव्यंगवाणें । सत्तेचें रूप ॥ ज्ञाने.१७.३८० ॥ जें सतचि काळें देशें । होऊं नेणेचि अनारिसें । आपणपां आपण असे । अखंडित ॥ ज्ञाने.१७.३८१ ॥ [साधुभावे च] हें दिसतें जेतुलें आहे । तें असतपणें जें नोहे । देखतां रूपीं सोये । लाभे जयाची ॥ ज्ञाने.१७.३८२ ॥ [प्रशस्ते कर्मणि तथा] तेणेंसीं प्रशस्त तें कर्म । जें जालें सर्वात्मक ब्रह्म । देखिजे करूनि सम । ऐक्यबोधें ॥ ज्ञाने.१७.३८३ ॥ [सच्छब्दः पार्थ युज्यते] तरी ओंकार तत्कारें । जें कर्म दाविलें ब्रह्माकारें । तें गिळूनि होइजे एकसरें । सन्मात्रचि ॥ ज्ञाने.१७.३८४ ॥ ऐसा हा अंतरंग । सच्छब्दाचा विनियोग । जाणा म्हणे श्रीरंग । मी न म्हणें हो ॥ ज्ञाने.१७.३८५ ॥ ना मीचि जरि हो म्हणें । तरि श्रीरंगीं दुजें हेंचि उणें । म्हणौनि हें बोलणें । देवाचेंचि ॥ ज्ञाने.१७.३८६ ॥ [सदित्येतत्प्रयुज्यते] आतां आणिकीही परी । सच्छब्द हा अवधारीं । सात्त्विककर्मा करी । उपकार जो ॥ ज्ञाने.१७.३८७ ॥ तरी सत्कर्में चांगें । चालिलीं अधिकारबगें । परि एकाधें कां आंगें । हिणावती जैं ॥ ज्ञाने.१७.३८८ ॥ तैं उणें एकें अवयवें । शरीर ठाके आघवें । कां अंगहीना भांडावे । रथाची गती ॥ ज्ञाने.१७.३८९ ॥ तैसें एकेचि गुणेंवीण । सतचि परी असतपण । कर्म धरी गा जाण । जियें वेळें ॥ ज्ञाने.१७.३९० ॥ तेव्हां ओंकार तत्कारीं । सावायिला हा चांगी परी । सच्छब्द कर्मा करी । जीर्णोद्धार ॥ ज्ञाने.१७.३९१ ॥ तें असतपण फेडी । आणी सद्भावाचिये रूढी । निजसत्त्वाचिये प्रौढी । सच्छब्द हा ॥ ज्ञाने.१७.३९२ ॥ दिव्यौषध जैसें रोगिया । कां सावावो ये भंगलिया । सच्छब्द कर्मा व्यंगलिया । तैसा जाण ॥ ज्ञाने.१७.३९३ ॥ अथवा कांहीं प्रमादें । कर्म आपुलिये मर्यादे । चुकोनि पडे निषिद्धे । वाटे हन ॥ ज्ञाने.१७.३९४ ॥ चालतयाचि मार्ग सांडे । पारखियाचि अखरें पडे । राहाटीमाजि न घडे । काइ काइ ॥ ज्ञाने.१७.३९५ ॥ म्हणौनि तैसी कर्मा । राभस्यें सांडे सीमा । असाधुत्वाचिया दुर्नामा । येवों पाहे जें ॥ ज्ञाने.१७.३९६ ॥ तेथ गा हा सच्छब्दु । येरां दोहींपरीस प्रबुद्धु । प्रयोजिला करी साधु । कर्मातें यया ॥ ज्ञाने.१७.३९७ ॥ लोहा परिसाची घृष्टी । वोहळा गंगेची भेटी । कां मृता जैसी वृष्टी । पीयूषाची ॥ ज्ञाने.१७.३९८ ॥ पैं असाधुकर्मा तैसा । सच्छब्दप्रयोग वीरेशा । हें असो गौरवचि ऐसा । नामाचा यया ॥ ज्ञाने.१७.३९९ ॥ [श्लोकत्रयाभिप्रायः] घेऊनि येथिंचे वर्म । जैं विचारिसी हें नाम । तैं केवळ हेंचि ब्रह्म । जाणसी तूं ॥ ज्ञाने.१७.४०० ॥ पाहें पां ॐ तत्सत् ऐसें । हें बोलणें तेथ नेतसे । जेथूनि कां हें प्रकाशे । दृश्यजात ॥ ज्ञाने.१७.४०१ ॥ तें तंव निर्विशिष्ट । परब्रह्म चोखट । तयाचें हें आंतुवट । व्यंजक नाम ॥ ज्ञाने.१७.४०२ ॥ परि आश्रय आकाशा । आकाशचि कां जैसा । या नामा अनामिया आश्रय तैसा । अभेद असे ॥ ज्ञाने.१७.४०३ ॥ उदयिला आकाशीं । रवीचि रवीतें प्रकाशी । हे नामव्यक्ती तैसी । ब्रह्मचि करी ॥ ज्ञाने.१७.४०४ ॥ म्हणौनि त्र्यक्षर हें नाम । नव्हे जाण केवळ ब्रह्म । [चूर्णिका] याहीलागीं कर्म । जें जें कीजे ॥ ज्ञाने.१७.४०५ ॥</p>
<p>यज्ञे तपसि दाने च स्थितिः सदिति चोच्यते । कर्म चैव तदर्थीयं सदित्येवाभिधीयते ॥ भ.गी.१७.२७ ॥</p>
<p>[यज्ञ इति] ते याग अथवा दानें । तपादिकेंही गहनें । तियें निफजतु कां न्यूनें । होऊनि ठातु ॥ ज्ञाने.१७.४०६ ॥ परि परिसाचा वरकलीं । नाहीं चोखाकिडाची बोली । तैसीं ब्रह्मीं अर्पितां केलीं । ब्रह्मचि होती ॥ ज्ञाने.१७.४०७ ॥ उणिया पुरयाची परी । नुरेचि तेथ अवधारीं । निवडूं न येती सागरीं । जैसिया नदी ॥ ज्ञाने.१७.४०८ ॥ एवं पार्था तुजप्रती । ब्रह्मनामाची हे शक्ती । सांगीतली उपपत्ती । डोळसा गा ॥ ज्ञाने.१७.४०९ ॥ आणि येकेकाही अक्षरा । वेगळवेगळा वीरा । विनियोग नागरा । बोलिलों रीति ॥ ज्ञाने.१७.४१० ॥ एवं ऐसें सुमहिम । म्हणौनि हें ब्रह्मनाम । आतां जाणीतलें की सुवर्म । राया तुवां ॥ ज्ञाने.१७.४११ ॥ तरि येथूनि याचि श्रद्धा । उपलविली हो सर्वदा । जयाचें जालें बंधा । उरों नेदी ॥ ज्ञाने.१७.४१२ ॥ [कर्म चैवेति] जिये कर्मीं हा प्रयोग । अनुष्ठिजे सद्विनियोग । तेथ अनुष्ठिला सांग । वेदचि तो ॥ ज्ञाने.१७.४१३ ॥</p>
<p>अश्रद्धया हुतं दत्तं तपस्तप्तं कृतं च यत् । असदित्युच्यते पार्थ न च तत्प्रेत्य नो इह ॥ भ.गी.१७.२८ ॥ ॐ तत्सदिति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे श्रद्धात्रयविभागयोगो नाम सप्तदशोऽध्यायः ॥ भ.गी.१७.पुष्पिका ॥</p>
<p>[अश्रद्धया हुतं] ना सांडूनि हे सोये । मोडूनि श्रद्धेची बाहे । दुराग्रहाची त्राये । वाढऊनियां ॥ ज्ञाने.१७.४१४ ॥ मग अश्वमेध कोडी कीजे । [दत्तं] रत्नें भरोनि पृथ्वी दीजे । [तपस्तप्तं] एकांगुष्ठींही तपिजे । तपसाहस्रीं ॥ ज्ञाने.१७.४१५ ॥ [कृतं च यत्] जळाशयाचेनि नांवें । समुद्रही कीजती नवे । परि किंबहुना आघवें । वृथाचि तें ॥ ज्ञाने.१७.४१६ ॥ [असदित्युच्यते पार्थ] पाषाणावरी वर्षलें । जैसें भस्मीं हवन केलें । कां खेंव दीधलें । साउलिये ॥ ज्ञाने.१७.४१७ ॥ ना तरि जैसें चडकणां । गगन हाणीतलें अर्जुना । तैसा समारंभ सुणा । गेलाचि तो ॥ ज्ञाने.१७.४१८ ॥ घाणां गाळिले गुंडे । तेल ना पेंडी जोडे । तैसें दरिद्र तेवढें । ठेलेंचि आंगीं ॥ ज्ञाने.१७.४१९ ॥ गांठीं बांधली खापरी । येथ अथवा पैलतीरीं । न सरोनि जैसी मारी । उपवासीं गा ॥ ज्ञाने.१७.४२० ॥ [न च तत्प्रेत्य नो इह] तैसेें कर्मजातें तेणें । नाहीं ऐहिकीचें भोगणें । तेथ परत्र तें कवणें । अपेक्षावें ॥ ज्ञाने.१७.४२१ ॥ म्हणौनि ब्रह्मनामश्रद्धा । सांडूनि कीजे जो धांदा । हें असो सिणू नुसधा । दृष्टादृष्टीं तो ॥ ज्ञाने.१७.४२२ ॥ ऐसें कलुषकरिकेसरी । त्रितापतिमिरतमारी । श्रीवरवीर नरहरी । बोलिलें तेणें ॥ ज्ञाने.१७.४२३ ॥ तेथ निजानंदा बहुवसा- । माजि अर्जुन तो सहसा । हरपला चंद्र जैसा । चांदिणेनी ॥ ज्ञाने.१७.४२४ ॥ अहो संग्रम हा वाणिया । मापें नाराचांचिया आणिया । सूनि मांस घे मवणिया । जीवितेंसीं ॥ ज्ञाने.१७.४२५ ॥ ऐसिया समयीं कर्कशें । भोगीजत स्वानंदराज्य कैसें । आजि भाग्योदय हा नसे । आणिके ठाईं ॥ ज्ञाने.१७.४२६ ॥ संजय म्हणे कौरवराया । गुणा रिझों ये रिपूचिया । आणि गुरुही हा आमुचिया । सुखाचा येथ ॥ ज्ञाने.१७.४२७ ॥ हा न पुसता हे गोठी । तरि देव कां सोडिते गांठी । तरि कैसेनि आम्हां भेटी । परमार्थेंसीं ॥ ज्ञाने.१७.४२८ ॥ होतों अज्ञानाच्या आंधारां । वोसंतीत जन्मवाहरा । तों आत्मप्रकाशमंदिरा- । आंत आणिलें ॥ ज्ञाने.१७.४२९ ॥ येवढा आम्हां तुम्हां थोर । केला येणें उपकार । म्हणौनि हा व्याससहोदर । गुरुत्वें होय ॥ ज्ञाने.१७.४३० ॥ तेवींचि संजयो म्हणे चित्तीं । हा अतिशय या नृपती । खुपेल म्हणौनि किती । बोलत असों ॥ ज्ञाने.१७.४३१ ॥ ऐसी हे बोली सांडिली । मग येरीचि गोठी आदरिली । जे पार्थें कां पुसिली । श्रीकृष्णातें ॥ ज्ञाने.१७.४३२ ॥ याचें जैसें कां करणें । तैसें मीही करीन बोलणें । ऐकिजो ज्ञानदेव म्हणे । निवृत्तीचा ॥ ज्ञाने.१७.४३३ ॥</p>
<p>इति श्रीज्ञानदेवविरचितायां भावार्थदीपिकायां सप्तदशोऽध्यायः ॥ १७ ॥ श्लोक २८, ओव्या ४३३.</p>
</section>
</body>
</html>
