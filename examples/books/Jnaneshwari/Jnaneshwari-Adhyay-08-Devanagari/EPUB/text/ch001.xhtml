<?xml version="1.0" encoding="UTF-8"?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="en-US">
<head>
  <meta charset="utf-8" />
  <meta name="generator" content="pandoc" />
  <title>ch001.xhtml</title>
  <style>
    code{white-space: pre-wrap;}
    span.smallcaps{font-variant: small-caps;}
    span.underline{text-decoration: underline;}
    div.column{display: inline-block; vertical-align: top; width: 50%;}
    div.hanging-indent{margin-left: 1.5em; text-indent: -1.5em;}
    ul.task-list{list-style: none;}
  </style>
  <link rel="stylesheet" type="text/css" href="../styles/stylesheet1.css" />
</head>
<body epub:type="bodymatter">
<section id="shreejñāneshwarī-adhyay-8-devanagari" class="level1 unnumbered">
<h1 class="unnumbered">ShreeJñāneshwarī Adhyay 8 Devanagari</h1>
<p>॥ श्रीज्ञानेश्वरी ॥</p>
<p>अध्याय ८ वा</p>
<p>अर्जुन उवाच - किं तद् ब्रह्म किमध्यात्मं किं कर्म पुरुषोत्तम । अधिभूतं च किं प्रोक्तमधिदैवं किमुच्यते ॥ भ.गी.८.१ ॥</p>
<p>[अर्जुन उवाच] मग अर्जुनें म्हणितलें । हां हो जी अवधारिलें । जें म्यां पुसिलें । तें निरूपिजे ॥ ज्ञाने.८.१ ॥ [किं तद् ब्रह्मेति] सांगा कवण तें ब्रह्म । कायसया नाम कर्म । अथवा अध्यात्म । काय म्हणिपे ॥ ज्ञाने.८.२ ॥ [अधिभूतमिति] अधिभूत तें कैसें । एथ अधिदैवत तें कवण असे । [चूर्णिका] हें उघड मी परियेसें । ऐसें बोला ॥ ज्ञाने.८.३ ॥</p>
<p>अधियज्ञः कथं कोऽत्र देहेऽस्मिन्मधुसूदन । प्रयाणकाले च कथं ज्ञेयोऽसि नियतात्मभिः ॥ भ.गी.८.२ ॥</p>
<p>[अधियज्ञ इति] देवा अधियज्ञ तो काई । कवण पां इये देहीं । हें अनुमानासी कांहीं । दिठी न भरे ॥ ज्ञाने.८.४ ॥ [प्रयाणकाले इति] आणि नियता अंतःकरणीं । तूं जाणिजसी देहप्रयाणीं । तें कैसेनि हें शार्ङ्गपाणी । परिसवा मातें ॥ ज्ञाने.८.५ ॥ [चूर्णिका] देखा धवळारीं चिंतामणींचा । जरी पहुडला होय दैवाचा । तरी वोसणतांही बोल तयाचा । सोप न वचे ॥ ज्ञाने.८.६ ॥ तैसें अर्जुनाचिया बोलासवें । आलें तेंचि म्हणितलें देवें । परियेसें गा बरवें । जें पुसिलें तुवां ॥ ज्ञाने.८.७ ॥ किरीटी कामधेनूचा पाडा । वरी कल्पतरूचा आहे मांदोडा । म्हणोनि मनोरथसिद्धीचिया चाडा । तो नवल नोहे ॥ ज्ञाने.८.८ ॥ श्रीकृष्ण कोपोनि ज्यासि मारी । तो पावे परब्रह्मसाक्षात्कारीं । मा कृपेनें उपदेश करी । तो कैशापरी न पवेल ॥ ज्ञाने.८.९ ॥ जैं कृष्णचि होइजे आपण । तैं कृष्ण होय आपुलें अंतःकरण । तेधवां संकल्पाचें आंगण । वोळंगती सिद्धी ॥ ज्ञाने.८.१० ॥ परी ऐसें जें प्रेम । तें अर्जुनींचि आथि निःसीम । म्हणऊनि तयाचें काम । सदा सफळ ॥ ज्ञाने.८.११ ॥ याकारणें श्रीअनंतें । तें मनोगत तयाचें पुसतें । होईल जाणूनि आइतें । वोगरूनि ठेविलें ॥ ज्ञाने.८.१२ ॥ जें अपत्य थानीं निगे । तयाची भूक ते मातेसीचि लागे । येऱ्हवीं तें शब्दें काय सांगे । मग स्तन्य दे येरी ॥ ज्ञाने.८.१३ ॥ म्हणवोनि कृपाळुवा गुरूचिया ठायीं । हें नवल नोहे कांहीं । परी तें असो आइका काई । जें देव बोलते जाहाले ॥ ज्ञाने.८.१४ ॥</p>
<p>श्रीभगवानुवाच - अक्षरं ब्रह्म परमं स्वभावोऽध्यात्ममुच्यते । भूतभावोद्भवकरो विसर्गः कर्मसञ्ज्ञितः ॥ भ.गी.८.३ ॥</p>
<p>[श्रीभगवानुवाच-अक्षरं] मग म्हणितलें सर्वेश्वरें । आकारीं इये खोंकरें । कोंदलें असत न खिरे । कवणे काळीं ॥ ज्ञाने.८.१५ ॥ [ब्रह्म परमं] येऱ्हवीं सपुरपण तयाचें पाहावें । तरी शून्यचि नव्हे स्वभावें । वरी गगनाचेनि पालवें । गाळूनि घेतलें ॥ ज्ञाने.८.१६ ॥ जें ऐसेही परी विरुळें । इये विज्ञानाचिये खोळें । हालवलेंही न गळे । तें परब्रह्म ॥ ज्ञाने.८.१७ ॥ [स्वभावोऽध्यात्ममुच्यते] आणि आकाराचेनि जालेपणें । जन्मधर्मातें नेणे । आकारलोपीं निमणें । नाहीं कंहीं ॥ ज्ञाने.८.१८ ॥ ऐसिया आपलियाचि सहजस्थिती । जया ब्रह्माची नित्यता असती । तया नाम सुभद्रापती । अध्यात्म गा ॥ ज्ञाने.८.१९ ॥ [भूतभावोद्भवकरो] मग गगनीं जेवीं निर्मळें । नेणों कैंचीं एक वेळे । उठती घनपटळें । नानावर्णें ॥ ज्ञाने.८.२० ॥ तैसे अमूर्तीं तिये विशुद्धें । महदादि भूतभेदें । ब्रह्मांडाचे बांधे । होंचि लागती ॥ ज्ञाने.८.२१ ॥ पैं निर्विकल्पाचिये बरडीं । फुटे आदिसंकल्पाची विरूढी । आणि ते सवेंचि मोडोनि ये ढोंढी । ब्रह्मगोळकांच्या ॥ ज्ञाने.८.२२ ॥ तया एकैकाचे भीतरीं पाहिजे । तंव बीजाचाचि भरिला देखिजे । माजि होतियां जातियां नेणिजे । लेख जीवां ॥ ज्ञाने.८.२३ ॥ [विसर्गः] मग तया ब्रह्मगोळकांचे अंशांश । प्रसवती आदिसंकल्पअसमास । हें असो ऐसी बहुवस । सृष्टी वाढे ॥ ज्ञाने.८.२४ ॥ परी दुजेनवीण एकला । परब्रह्मचि संचला । अनेकत्वाचा आला । पूर जैसा ॥ ज्ञाने.८.२५ ॥ तैसें समविषमत्व नेणों कैंचें । वायांचि चराचर रचे । पाहातां प्रसवतिया योनीचे । लक्ष दिसती ॥ ज्ञाने.८.२६ ॥ [कर्मसञ्ज्ञितः] येरी जीवभावाचिये पालविये । कांहीं मर्यादा करूं न ये । पाहिजे कवण हें आघवें विये । तंव मूळ तें शून्य ॥ ज्ञाने.८.२७ ॥ म्हणूनि कर्ता मुदल न दिसे । आणि सेखीं कारणही कांहीं नसे । माजि कार्यचि आपैसें । वाढोंचि लागे ॥ ज्ञाने.८.२८ ॥ ऐसा करितेनवीण गोचर । अव्यक्ती हा आकार । निपजे जो व्यापार । तया नाम कर्म ॥ ज्ञाने.८.२९ ॥</p>
<p>अधिभूतं क्षरो भावः पुरुषश्चाधिदैवतम् । अधियज्ञोऽहमेवात्र देहे देहभृतां वर ॥ भ.गी.८.४ ॥</p>
<p>[क्षरो भावः] आतां अधिभूत जें म्हणिपे । तेंही सांगों संक्षेपें । तरी होय आणि हारपे । अभ्र जैसें ॥ ज्ञाने.८.३० ॥ तैसें असतेपण आहाच । नाहीं होइजे हें साच । जयातें रूपा आणिती पांचपांच । मिळोनियां ॥ ज्ञाने.८.३१ ॥ [अधिभूतं] भूतांतें अधिकरूनि असे । आणि भूतसंयोगें तरी दिसे । जें वियोगवेळे भ्रंशे । नामरूपादिक ॥ ज्ञाने.८.३२ ॥ तयातें अधिभूत म्हणिजे । [पुरुषश्चाधिदैवतं] मग अधिदैवत पुरुष जाणिजे । जेणें प्रकृतीचें भोगिजे । उपार्जिलें ॥ ज्ञाने.८.३३ ॥ जो चेतनेचा चक्षु । जो इंद्रियदेशींचा अध्यक्षु । जो देहास्तमानीं वृक्षू । संकल्पविहंगमाचा ॥ ज्ञाने.८.३४ ॥ जो परमात्माचि परि दुसरा । जे अहंकारनिद्रा निदसुरा । म्हणोनि स्वप्नाचिया वोरबारा । संतोषें शिणे ॥ ज्ञाने.८.३५ ॥ जीव येणें नांवें । जयातें आळविजे स्वभावें । तें अधिदैवत जाणावें । पंचायतनींचें ॥ ज्ञाने.८.३६ ॥ [अत्र देहे] आतां इयेचि शरीरग्रमीं । [अधियज्ञोऽहं] जो शरीरभावातें उपशमी । तो अधियज्ञ एथ गा मी । पंडुकुमरा ॥ ज्ञाने.८.३७ ॥ [एव] येर अधिदैवाधिभूत । तेही मीचि कीर समस्त । परी पंधरें किडाळा मिळत । तें काय साकें नोहे ॥ ज्ञाने.८.३८ ॥ तरी तें पंधरेपण न मैळे । आणि किडाळाचियाही अंशा न मिळे । परी जंव असे तयाचेनि मेळें । तंव सांकेंचि म्हणिजे ॥ ज्ञाने.८.३९ ॥ तैसें अधिभूतादि आघवें । हें अविद्येचेनि पालवें । झांकलें तंव मानावें । वेगळें ऐसें ॥ ज्ञाने.८.४० ॥ तेचि अविद्येची जवनिक फिटे । आणि भेदभावाची अवधी तुटे । मग म्हणों एक होऊनि जरी आटे । तरी दोनी काय होती ॥ ज्ञाने.८.४१ ॥ पैं केशांचा गुंडाळा । वरी ठेविली स्फटिकशिळा । ते जंव पाहिजे डोळां । तंव भेदली गमती ॥ ज्ञाने.८.४२ ॥ पाठीं केश परौते नेले । आणि भेदलेपण काय नेणों जाहालें । तरी डांक देऊनि सांदिलें । शिळेतें काई ॥ ज्ञाने.८.४३ ॥ ना ते अखंडचि आयती । परी संगें भिन्न गमली होती । ते सारिलिया मागौती । जैसी कां तैसी ॥ ज्ञाने.८.४४ ॥ तेवींचि अहंभाव जाये । तरी ऐक्य तें आधींचि आहे । हेंचि साचें जेथ होये । तो अधियज्ञ मी ॥ ज्ञाने.८.४५ ॥ पैं गा आम्ही तुज । सकळ यज्ञ कर्मज । सांगीतलें जें काज । मनीं धरूनि ॥ ज्ञाने.८.४६ ॥ तो हा सकळ जीवांचा विसावा । नैष्कर्म्यसुखाचा ठेवा । परी उघड करूनि पांडवा । दाविजत असे ॥ ज्ञाने.८.४७ ॥ पहिलें वैराग्यइंधनपरिपूर्तीं । इंद्रियानळी प्रदीप्तीं । विषयद्रव्यांचिया आहुती । देऊनियां ॥ ज्ञाने.८.४८ ॥ मग वज्रासन तेचि उर्वी । शोधूनि आधारमुद्रा बरवी । वेदिका रचे मांडवीं । शरीराच्या ॥ ज्ञाने.८.४९ ॥ तेथ संयमाग्नीचीं कुंडें । इंद्रियद्रव्याचेनि पवाडें । पूजिजती उदंडें । युक्तिघोषें ॥ ज्ञाने.८.५० ॥ मग मनप्राणसंयम । हाचि हवनसंपदेचा संभ्रम । येणें संतोषविजे निर्धूम । ज्ञानानळ ॥ ज्ञाने.८.५१ ॥ ऐसेनि हें सकळ ज्ञानीं समर्पे । मग ज्ञान तें ज्ञेयीं हारपे । पाठीं ज्ञेयचि स्वरूपें । निखिल उरे ॥ ज्ञाने.८.५२ ॥ तया नांव गा अधियज्ञ । ऐसें बोलिला जंव सर्वज्ञ । तंव अर्जुन अतिप्राज्ञ । तया पातलें तें ॥ ज्ञाने.८.५३ ॥ हें जाणोनि म्हणितलें देवें । पार्था परिसत आहासि बरवें । या कृष्णाचिया बोलासवें । येरु सुखाचा जाहाला ॥ ज्ञाने.८.५४ ॥ देखा बाळकाचिया धणी धाइजे । कां शिष्याचेनि जाहालेपणें होइजे । हें सद्गुरूचि एकलेनि जाणिजे । कां प्रसवतिया ॥ ज्ञाने.८.५५ ॥ म्हणोनि सात्त्विक भावांची मांदी । कृष्णाआंगीं अर्जुनाआधीं । न समातसे परी बुद्धी । सांवरूनि देवें ॥ ज्ञाने.८.५६ ॥ मग पिकलिया सुखाचा परिमळ । की निवालिया अमृताचा कल्लोळ । तैसा कोंवळा आणि रसाळ । बोल बोलिला ॥ ज्ञाने.८.५७ ॥ [देहभृतां वर] म्हणे परिसणेयाच्या राया । आइकें बापा धनंजया । ऐसी जळों सरलिया माया । तेथ जाळितें तेंही जळे ॥ ज्ञाने.८.५८ ॥</p>
<p>अन्तकाले च मामेव स्मरन्मुक्त्वा कलेवरम् । यः प्रयाति स मद्भावं याति नास्त्यत्र संशयः ॥ भ.गी.८.५ ॥</p>
<p>[मामेव] जें आतांचि सांगीतलें होतें । अगा अधियज्ञ म्हणितला जयातें । जे आदींचि तया मातें । [अन्तकाले च] जाणोनि अंतीं ॥ ज्ञाने.८.५९ ॥ ते देह झोळ ऐसें मानुनी । [स्मरन्] ठेले आपणपें आपण होउनी । जैसा मठ गगना भरूनी । गगनींचि असे ॥ ज्ञाने.८.६० ॥ ये प्रतीतीचिया माजघरीं । तया निश्चयाची वोवरी । आली म्हणोनि बाहेरी । वृत्ति न वचे ॥ ज्ञाने.८.६१ ॥ ऐसें सबाह्य ऐक्य संचलें । मीचि होऊनि असतां रचिलें । [मुक्त्वा कलेवरं] बाहेरी भूतांचीं पांचही खवळें । नेणतांचि पडिलीं ॥ ज्ञाने.८.६२ ॥ [यः प्रयाति] आतां उभेया उभेपण नाहीं जयाचें । मा पडिलिया गहन कवण तयाचें । म्हणोनि प्रतीतीचिये पोटींचें । पाणी न हाले ॥ ज्ञाने.८.६३ ॥ ते ऐक्याची आहे वोतिली । कीं नित्यतेचिया हृदयीं घातली । जैसी समरससमुद्रीं धुतली । रुळेचिना ॥ ज्ञाने.८.६४ ॥ पैं अथावीं घट बुडाला । तो आंतबाहेरी उदकें भरला । पाठीं दैवगत्या जरी फुटला । तरी उदक काय फुटे ॥ ज्ञाने.८.६५ ॥ ना तरी सर्पें कवच सांडिलें । कां उबारेनें वस्त्र फेडिलें । तरी सांग पां काय मोडलें । अवेवामाजी ॥ ज्ञाने.८.६६ ॥ तैसा आकार हा आहाच भ्रंशे । वांचूनि वस्तु ते सांचलीचि असे । तेचि बुद्धि जालिया विसुकुसे । कैसेनि आतां ॥ ज्ञाने.८.६७ ॥ [स मद्भावं याति] म्हणोनि यापरी मातें । अंतकाळीं जाणतसाते । जे मोकलिती देहातें । ते मीचि होती ॥ ज्ञाने.८.६८ ॥ येऱ्हवीं तरी साधारण । उरीं आदळलिया मरण । जो आठव धरी अंतःकरण । तेंचि होइजे ॥ ज्ञाने.८.६९ ॥ जैसा कवण एक काकुळती । पळतां पवनगती । दुपावलीं अवचितीं । कुहामाजी पडियेला ॥ ज्ञाने.८.७० ॥ आतां तया पडणयाआरौतें । पडण चुकवावया परौतें । नाहीं म्हणोनि तेथें । पडावेंचि पडे ॥ ज्ञाने.८.७१ ॥ तेवीं मृत्यूचेनि अवसरें एकें । जें येऊनि जीवासमोर ठाके । तें होणें मग न चुके । भलतयापरी ॥ ज्ञाने.८.७२ ॥ [नास्त्यत्र संशयः] आणि जागता जंव असिजे । तंव जेणें ध्यानें भावना भाविजे । डोळा लागतखेंवो देखिजे । तेंचि स्वप्नीं ॥ ज्ञाने.८.७३ ॥</p>
<p>यं यं वापि स्मरन्भावं त्यजत्यन्ते कलेवरम् । तं तमेवैति कौन्तेय सदा तद्भावभावितः ॥ भ.गी.८.६ ॥</p>
<p>[यं यमिति] तेवीं जितेनि अवसरें । जें आवडोनि जीवीं उरे । तेंचि मरणाचिये मेरे । फार हों लागे ॥ ज्ञाने.८.७४ ॥ [तं तमिति] आणि मरणीं जया जें आठवे । तो तेचि गतीतें पावे । -</p>
<p>तस्मात्सर्वेषु कालेषु मामनुस्मर युध्य च । मय्यर्पितमनोबुद्धिर्मामेवैष्यस्यसंशयम् ॥ भ.गी.८.७ ॥</p>
<p>[तस्मात्सर्वेषु कालेषु मामनुस्मर] म्हणोनि सदा स्मरावें । मातेंचि तुवां ॥ ज्ञाने.८.७५ ॥ डोळां जें देखावें । कां कानीं हन ऐकावें । मनीं जें भावावें । बोलावें वाचे ॥ ज्ञाने.८.७६ ॥ तें आंतबाहेरी आघवें । मीचि करूनि घालावें । मग सर्वीं काळीं स्वभावें । मीचि आहें ॥ ज्ञाने.८.७७ ॥ [युध्य च] अर्जुना ऐसें जाहालिया । मग न मरिजे देह गेलिया । मा संग्रम केलिया । भय काय तुज ॥ ज्ञाने.८.७८ ॥ [मय्यर्पितमनोबुद्धिः] तूं मन बुद्धि साचेंसीं । जरी माझिया स्वरूपीं अर्पिसी । [मामेवैष्यस्यसंशयः] तरी मातेंचि गा पावसी । हे माझी भाक ॥ ज्ञाने.८.७९ ॥ [चूर्णिका] हेंचि कायिसयावरी होये । ऐसा जरी संदेह वर्तत आहे । तरी अभ्यासून आदीं पाहें । मग नव्हे तरी कोपेें ॥ ज्ञाने.८.८० ॥</p>
<p>अभ्यासयोगयुक्तेन चेतसा नान्यगामिना । परमं पुरुषं दिव्यं याति पार्थानुचिन्तयन् ॥ भ.गी.८.८ ॥</p>
<p>[अभ्यासयोगेति] येणेंचि अभ्यासेंसीं योगू । चित्तासि करी पां चांगू । अगा उपायबळें पंगू । पहाड ठाकी ॥ ज्ञाने.८.८१ ॥ [परमं पुरुषं दिव्यं] तेवीं सदभ्यासें निरंतर । चित्तासि परमपुरुषाची मोहर । लावीं मग शरीर । राहो अथवा जावो ॥ ज्ञाने.८.८२ ॥ [याति पार्थानुचिन्तयन्] जें नाना गतीतें पाववितें । तें चित्त वरील आत्मयातें । मग कवण आठवी देहातें । गेलें की आहे ॥ ज्ञाने.८.८३ ॥ पैं सरितेचेनि ओघें । सिंधुजळा मीनले घोंघें । ते काय वर्तत आहे मागें । म्हणोनि पाहों येती ॥ ज्ञाने.८.८४ ॥ ना ते समुद्रचि होऊनि ठेले । तेवीं चित्ताचें चैतन्य जाहालें । जेथ यातायात निमालें । घनानंद जें ॥ ज्ञाने.८.८५ ॥</p>
<p>कविं पुराणमनुशासितारमणोरणीयांसमनुस्मरेद्यः । सर्वस्य धातारमचिन्त्यरूपमादित्यवर्णं तमसः परस्तात् ॥ भ.गी.८.९ ॥</p>
<p>[कविं] जयाचें आकारावीण असणें । जया जन्म ना निमणें । जें आघवेंचि आघवेपणें । देखत असे ॥ ज्ञाने.८.८६ ॥ [पुराणं] जें गगनाहूनि जुनें । [अणोरणीयांसमनुस्मरेद्यः] जें परमाणूहूनि सानें । [अनुशासितारं] जयाचेनि सन्निधानें । विश्व चळे ॥ ज्ञाने.८.८७ ॥ [सर्वस्य धातारमचिन्त्यरूपं] जें सर्वांतें यया विये । विश्व सर्व जेणें जिये । हेतु जया बिहे । अचिंत्य जें ॥ ज्ञाने.८.८८ ॥ [तमसः परस्तात्] देखें वोळंबा इंगळ न चरे । तेजीं तिमिर न शिरे । जें दिहाचि आंधारें । चर्म चक्षूसीं ॥ ज्ञाने.८.८९ ॥ [आदित्यवर्णं] सुसडा सूर्यकिरणांच्या राशी । जो नित्य उदो ज्ञानियांसी । अस्तमानाचें जयासी । आडनांव नाहीं ॥ ज्ञाने.८.९० ॥</p>
<p>प्रयाणकाले मनसाचलेन भक्त्या युक्तो योगबलेन चैव । भ्रुवोर्मध्ये प्राणमावेश्य सम्यक् स तं परं पुरुषमुपैति दिव्यम् ॥ भ.गी.८.१० ॥</p>
<p>[प्रयाणकाले मनसाचलेन] तया अव्यंगवाणेया ब्रह्मातें । प्रयाणकाले प्राप्ते । जो स्थिरावलेनि चित्तें । [अनुस्मरेद्यः श्लोक ९] जाणोनि स्मरे ॥ ज्ञाने.८.९१ ॥ [योगबलेन चैव] बाहेर पद्मासन रचुनी । उत्तराभिमुख बैसोनी । जीवीं सुख सूनी । कर्मयोगाचें ॥ ज्ञाने.८.९२ ॥ [भक्त्या युक्तो] आंतु मिनलेनि मनोधर्में । स्वरूपप्राप्तीचेनि प्रेमें । आपेंआप संभ्रमें । मिळावया ॥ ज्ञाने.८.९३ ॥ [भ्रुवोर्मध्ये प्राणमावेश्य] आकळलेनि योगें । मध्यमा मध्यमार्गें । अग्निस्थानौनि निगे । ब्रह्मरंध्रा ॥ ज्ञाने.८.९४ ॥ तेथ अचेत चित्ताचा सांगात । आहाचवाणा दिसे मांडत । जेथ प्राण गगनाआंत । संचरे कां ॥ ज्ञाने.८.९५ ॥ [सम्यक्] परी मनाचेनि स्थैर्यें धरिला । भक्तीचिया भावना भरला । योगबळें आवरला । सज्ज होउनी ॥ ज्ञाने.८.९६ ॥ तो जडाजडातें विरवितू । भ्रूलतामाजी संचरतु । जैसा घंटानाद लयस्तु । घंटेसींच होय ॥ ज्ञाने.८.९७ ॥ कां झांकलिये घटींचा दिवा । नेणिजे काय जाहला केव्हां । या रीती जो पांडवा । देह ठेवी ॥ ज्ञाने.८.९८ ॥ [स तं परं पुरुषमुपैति दिव्यं] तो केवळ परब्रह्म । जया परमपुुरुष ऐसें नाम । तें माझें निजधाम । होऊनि ठाके ॥ ज्ञाने.८.९९ ॥</p>
<p>यदक्षरं वेदविदो वदन्ति विशन्ति यद्यतयो वीतरागाः । यदिच्छन्तो ब्रह्मचर्यं चरन्ति तत्ते पदं सङ्ग्रहेण प्रवक्ष्ये ॥ भ.गी.८.११ ॥</p>
<p>[यदक्षरं] सकळां जाणणेयां जे लाणी । तिये जाणिवेची जे खाणी । तयां ज्ञानियांचिये आयणी । जयातें अक्षर म्हणिपे ॥ ज्ञाने.८.१०० ॥ चंडवातेंही न मोडे । तें गगनचि की फुडेें । वांचूनि जरी होईल मेहुडें । तरी उरेल कैंचें ॥ ज्ञाने.८.१०१ ॥ तेवीं जाणणेया जें आकळलें । तें जाणिवलेपणेंचि उमाणलें । मग नेणवेचि तया म्हणितलें । अक्षर सहजें ॥ ज्ञाने.८.१०२ ॥ [वेदविदो वदन्ति] म्हणोनि वेदविद नर । म्हणती जयातें अक्षर । जें प्रकृतीसीं पर । परमात्मरूप ॥ ज्ञाने.८.१०३ ॥ [विशन्ति यद्यतयो वीतरागाः] आणि विषयांचें विष उलंडूनि । जे सर्वेंद्रियां प्रायश्चित्त देऊनि । आहाति देहाचिया बैसोनि । झाडातळीं ॥ ज्ञाने.८.१०४ ॥ ते यापरी विरक्त । जयाची निरंतर वाट पहात । निष्कामासि अभिप्रेत । सर्वदा जें ॥ ज्ञाने.८.१०५ ॥ [यदिच्छन्तो ब्रह्मचर्यं चरन्ति] जयाचिया आवडी । न गणिती ब्रह्मचर्याचीं सांकडीं । निष्ठुर होऊनि बापुडीं । इंद्रियें करिती ॥ ज्ञाने.८.१०६ ॥ [तत्ते पदं सङ्ग्रहेण प्रवक्ष्ये] ऐसें जें पद । दुर्लभ आणि अगाध । जयाचिये थडिये वेद । चुबुकळिले ठेले ॥ ज्ञाने.८.१०७ ॥ तें ते पुरुष होती । जे यापरी लया जाती । तरी पार्था हेचि स्थिती । एक वेळ सांगों ॥ ज्ञाने.८.१०८ ॥ [चूर्णिका] तेथ अर्जुनें म्हणितलें स्वामी । हेंचि म्हणावया होतों पां मी । तंव सहजें कृपा केली तुम्हीं । तरी बोलिजो कां ॥ ज्ञाने.८.१०९ ॥ परी बोलावें तें अति सोहोपें । तेथें म्हणितलें त्रिभुवनदीपें । तुज काय नेणों संक्षेपें । सांगेन ऐक ॥ ज्ञाने.८.११० ॥ तरी मना बाहेरिलीकडे । येयाची साविया सवे मोडे । हें हृदयाचिया डोहीं बुडे । तैसें कीजे ॥ ज्ञाने.८.१११ ॥</p>
<p>सर्वद्वाराणि संयम्य मनो हृदि निरुध्य च । मूर्ध्न्याधायात्मनः प्राणमास्थितो योगधारणाम् ॥ भ.गी.८.१२ ॥</p>
<p>[सर्वद्वाराणि संयम्य] परी हें तरीच घडे । जरी संयमाचीं अखंडें । सर्वद्वारीं कवाडें । कळासती ॥ ज्ञाने.८.११२ ॥ [मनो हृदि निरुध्य च] तरी सहजें मन कोंडलें । हृदयींचि असेल उगलें । जैसें करचरणीं मोडलें । परिवर न संडी ॥ ज्ञाने.८.११३ ॥ तैसें चित्त राहिल्या पांडवा । प्राणांचा प्रणवचि करावा । [मूर्ध्न्याधायात्मनःप्राणं] मग अनुवृत्तिपंथें आणावा । मूर्ध्निवरी ॥ ज्ञाने.८.११४ ॥ [आस्थितो योगधारणां] तेथ आकाशीं मिळे न मिळे । तैसा धरावा धारणाबळें । जंव मात्रात्रय मावळे । अर्धबिंबीं ॥ ज्ञाने.८.११५ ॥ तंववरी तो समीरु । निराळीं कीजे स्थिरु । मग लग्नीं जेवीं ओंकारु । बिंबींचि विलसे ॥ ज्ञाने.८.११६ ॥</p>
<p>ओमित्येकाक्षरं ब्रह्म व्याहरन्मामनुस्मरन् । यः प्रयाति त्यजन्देहं स याति परमां गतिम् ॥ भ.गी.८.१३ ॥</p>
<p>[ओमिति] तैसें ओम् हें स्मरों सरे । आणि तेथेंचि प्राण पुरे । मग प्रणवातीत उरे । पूर्णघन जें ॥ ज्ञाने.८.११७ ॥ म्हणोनि प्रणवैकनाम । हें एकाक्षर ब्रह्म । जो माझें स्वरूप परम । स्मरतसाता ॥ ज्ञाने.८.११८ ॥ [यः प्रयातीति] यापरी त्यजी देहातें । तो त्रिशुद्धी पावे मातें । जया पावणयापरौतें । आणिक पावणें नाहीं ॥ ज्ञाने.८.११९ ॥ तेथ अर्जुना जरी विपायें । तुझ्या जीवीं हन ऐसें जाये । ना हें स्मरण मग होये । कायसयावरी अंतीं ॥ ज्ञाने.८.१२० ॥ इंद्रियां अनघड पडिलिया । जीविताचें सुख बुडालिया । आंतबाहेरि उघडलिया । मृत्युचिन्हें ॥ ज्ञाने.८.१२१ ॥ ते वेळीं बैसावेंचि कवणें । मग कवण निरोधी करणें । तेथ काह्याचेनि अंतःकरणें । प्रणव स्मरावा ॥ ज्ञाने.८.१२२ ॥ तरी गा ऐशिया हो ध्वनी । झणें थारा देशी गा मनीं । पैं नित्य सेविला मी निदानीं । सेवक होय ॥ ज्ञाने.८.१२३ ॥</p>
<p>अनन्यचेताः सततं यो मां स्मरति नित्यशः । तस्याहं सुलभः पार्थ नित्ययुक्तस्य योगिनः ॥ भ.गी.८.१४ ॥ मामुपेत्य पुनर्जन्म दुःखालयमशाश्वतम् । नाप्नुवन्ति महात्मानः संसिद्धिं परमां गताः ॥ भ.गी.८.१५ ॥</p>
<p>[अनन्यचेताः] जे विषयांसि तिळांजळी देउनी । प्रवृत्तीवरी निगड वाउनी । मातें हृदयीं सूनी । भोगिताती ॥ ज्ञाने.८.१२४ ॥ [सततं] परी भोगितया नाराणुका । भेटणें नाहीं क्षुधादिकां । तेथ चक्षुरादि रंकां । कवण पाड ॥ ज्ञाने.८.१२५ ॥ [नित्यशः] ऐसे निरंतर एकवटले । [यो मां स्मरति] जे अंतःकरणीं मजशीं लिगटले । मीचि होऊनि आंतले । उपासिती ॥ ज्ञाने.८.१२६ ॥ [तस्याहं सुलभः पार्थ] तयां देहावसान जैं पावे । तैं तिहीं मातें स्मरावें । मग म्यां जरी न पावावें । तरी उपास्ति ते कायसी ॥ ज्ञाने.८.१२७ ॥ पैं रंक एक आडलेपणें । काकुळती धांव गा धांव म्हणे । तरी तयाचिये ग्लानी धांवणें । काय न घडे मज ॥ ज्ञाने.८.१२८ ॥ आणि भक्तांही तेचि दशा । तरी भक्तीचा सोस कायसा । म्हणऊनि हा ध्वनी ऐसा । न वाखाणावा ॥ ज्ञाने.८.१२९ ॥ तिहीं जे वेळीं मी स्मरावा । ते वेळीं स्मरिला की पावावा । तो आभारही जीवा । साहवेचि ना ॥ ज्ञाने.८.१३० ॥ तें ऋणवैपण देखोनि आंगीं । मी आपुलियाचि उत्तीर्णत्वा-लागीं । भक्तांचिया तनुत्यागीं । परिचर्या करीं ॥ ज्ञाने.८.१३१ ॥ [नित्ययुक्तस्य योगिनः] देहवैकल्याचा वारा । झणें लागेल या सुकुमारा । म्हणोनि आत्मबोधाचे पांजिरां । सुयें तयातें ॥ ज्ञाने.८.१३२ ॥ वरी आपुलिया स्मरणाची उवाइली । हींव ऐसी करीं साउली । ऐसेनि नित्य बुद्धि संचली । मी आणीं तयातें ॥ ज्ञाने.८.१३३ ॥ म्हणोनि देहांतींचें सांकडें । माझिया कहींचि न पडे । मी आपुलियांतें आपुलीकडे । सुखेंचि आणीं ॥ ज्ञाने.८.१३४ ॥ वरचील देहाची गवसणी फेडुनी । आहाच अहंकाराचे रज झाडुनी । शुद्ध वासना निवडुनी । आपणपां मेळवीं ॥ ज्ञाने.८.१३५ ॥ आणि भक्तां तरी देहीं । विशेष एकवंकीचा ठाव नाहीं । म्हणऊनि अव्हेर करितां कांहीं । वियोग ऐसा न वाटे ॥ ज्ञाने.८.१३६ ॥ ना तरी देहांतींचि मियां यावें । मग आपणपें यातें न्यावें । हेंही नाहीं जें स्वभावें । जे आधींचि मज मिनले ॥ ज्ञाने.८.१३७ ॥ येरी शरीराचिया सलिलीं । असतेपण हेचि साउली । वांचूनि चंद्रिका ते ठेली । चंद्रींच आहे ॥ ज्ञाने.८.१३८ ॥ ऐसे जे नित्ययुक्त । तयांसि सुलभ मी सतत । [मामुपेेत्य] म्हणऊनि देहांतीं निश्चित । मीचि होती ॥ ज्ञाने.८.१३९ ॥ [दुःखालयं] मग क्लेशतरूची वाडी । जे तापत्रयाग्नीची सगडी । जे मृत्युकाकासि कुरोंडी । सांडिली आहे ॥ ज्ञाने.८.१४० ॥ जें दैन्याचें दुभतें । जें महाभयातें वाढवितें । जें सकळ दुःखाचें पुरतें । भांडवल ॥ ज्ञाने.८.१४१ ॥ जें दुर्मतीचें मूळ । जें कुकर्माचें फळ । जें व्यामोहाचें केवळ । स्वरूपचि ॥ ज्ञाने.८.१४२ ॥ जें संसाराचें बैसणें । जें विकाराचें उद्यानें । जें सकळ रोगांचें भाणें । वाढिलें आहे ॥ ज्ञाने.८.१४३ ॥ जें काळाचा खिच उशिटा । जें आशेचा आंगवठा । जन्ममरणाचा वोलिंवटा । स्वभावें जें ॥ ज्ञाने.८.१४४ ॥ जें भुलीचें भरींव । जें विकल्पाचें वोतींव । किंबहुना पेंव । विंचुवांचें ॥ ज्ञाने.८.१४५ ॥ जें व्याघ्राचें क्षेत्र । जें पण्यांगनांचें मित्र । जें विषयविज्ञानयंत्र । सुपूजित ॥ ज्ञाने.८.१४६ ॥ जे लावेचा कळवळा । निवालिया विषोदकाचा गळाळा । जें विश्वासु आंगवळा । संवचोराचा ॥ ज्ञाने.८.१४७ ॥ जें कोढियाचें खेंव । जें काळसर्पाचें मार्दव । गोरियाचें स्वभाव । गायन जें ॥ ज्ञाने.८.१४८ ॥ जें वैरियाचा पाहुणेर । जें दुर्जनाचा आदर । हें असो जें सागर । अनर्थाचा ॥ ज्ञाने.८.१४९ ॥ [अशाश्वतं] जें स्वप्नीं देखिलें स्वप्न । जें मृगजळें सासिन्नलें वन । जें धूम्ररजाचें गगन । ओतलें आहे ॥ ज्ञाने.८.१५० ॥ [पुनर्जन्म नाप्नुवन्ति इति पदचतुष्टयं] ऐसें जें हें शरीर । तें ते न पवतीचि पुढती नर । [महात्मानः] जे होऊनि ठेले अपार । स्वरूप माझेें ॥ ज्ञाने.८.१५१ ॥</p>
<p>आब्रह्मभुवनाल्लोकाः पुनरावर्तिनोऽर्जुन । मामुपेत्य तु कौन्तेय पुनर्जन्म न विद्यते ॥ भ.गी.८.१६ ॥</p>
<p>[आब्रह्मेति] येऱ्हवीं ब्रह्मपणाचिये भडसे । न चुकतीचि पुनरावृत्तीचे वळसे । [मामिति] परी निवटलियाचें जैसें । पोट न दुखे ॥ ज्ञाने.८.१५२ ॥ ना तरी चेइलियानंतरें । न बुडिजे स्वप्नींचेनि महापूरें । तेवीं मातें पावले ते संसारें । लिंपतीचि ना ॥ ज्ञाने.८.१५३ ॥ [चूर्णिका] येरवीं जगदाकाराचें सिरें । जें चिरस्थाईयांचे धुरे । ब्रह्मभुवन गा चवरें । लोकाचळाचें ॥ ज्ञाने.८.१५४ ॥ जिये गांवींचा पहार दिवोवरी । एका अमरेंद्राचें आयुष्य न धरी । विळोनि पांती उठी एकसरी । चवदा जणांची ॥ ज्ञाने.८.१५५ ॥</p>
<p>सहस्रयुगपर्यन्तमहर्यद्ब्रह्मणो विदुः । रात्रिं युगसहस्रान्तां तेऽहोरात्रविदो जनाः ॥ भ.गी.८.१७ ॥</p>
<p>[सहस्रयुगपर्यंतमहः] जैं चौकडिया सहस्र जाये । तैं ठायेठावो विळचि होये । [रात्रिं युगसहस्रान्तां] आणि तैसेंचि सहस्रवरिये पाहें । रात्री जेथ ॥ ज्ञाने.८.१५६ ॥ [यद्ब्रह्मणो विदुः] येवढें अहोरात्र जेथींचें । तेणें न लोटती जे भाग्याचे । देखती ते स्वर्गींचे । चिरंजीव ॥ ज्ञाने.८.१५७ ॥ येरां सुरगणांची नवाई । विशेष सांगावी तेथ काई । मुदल इंद्राचीचि दशा पाहीं । जे दिहाचे चौदा ॥ ज्ञाने.८.१५८ ॥ [तेऽहोरात्रविदो जनाः] परी ब्रह्मयाचियाही आठां प्रहरांतें । आपुलिया डोळां देखते । जे आहाति गा तयांतें । अहोरात्रविद म्हणिजे ॥ ज्ञाने.८.१५९ ॥</p>
<p>अव्यक्ताद्व्यक्तयः सर्वाः प्रभवन्त्यहरागमे । रात्र्यागमे प्रलीयन्ते तत्रैवाव्यक्तसञ्ज्ञके ॥ भ.गी.८.१८ ॥ भूतग्रमः स एवायं भूत्वा भूत्वा प्रलीयते । रात्र्यागमेऽवशः पार्थ प्रभवत्यहरागमे ॥ भ.गी.८.१९ ॥</p>
<p>[अव्यक्ताद्व्यक्तयः सर्वाः] तये ब्रह्मभुवनीं दिवसें पाहे । ते वेळीं गणना केंही न समाये । ऐसें अव्यक्ताचें होये । व्यक्त विश्व ॥ ज्ञाने.८.१६० ॥ [रात्र्यागमे प्रलीयन्ते] पुढती देहाची चौपाहारी फिटे । आणि हा आकारसमुद्र आटे । [भूत्वा] पाठीं तैसाचि मग पाहांटे । भरों लागे ॥ ज्ञाने.८.१६१ ॥ [प्रलीयते] शारदीयेचिये प्रवेशीं । अभ्रें जिरती आकाशीं । [भूत्वा] मग ग्रीष्मांतीं जैसीं । निगती पुढती ॥ ज्ञाने.८.१६२ ॥ [भूतग्रमः स एवायं] तैसी ब्रह्मदिनाचिये आदी । हे भूतसृष्टीची मांदी । [अवशः] मिळे जंव सहस्रावधी । निमित्त पुरे ॥ ज्ञाने.८.१६३ ॥ [रात्र्यागमे] पाठीं रात्रीचा अवसर होये । [अव्यक्तसञ्ज्ञके] आणि विश्व अव्यक्ती लया जाये । तोही युगसहस्र मोटका पाहे । [प्रभवत्यहरागमे] आणि तैसेंचि रचे ॥ ज्ञाने.८.१६४ ॥ [सहस्रयुगपर्यंतमित्यादिश्लोकत्रयतात्पर्यं] हें सांगावया काय उपपत्ती । जे जगाचा प्रळयो आणि संभूती । इये ब्रह्मभुवनींचिया होती । अहोरात्रामाजी ॥ ज्ञाने.८.१६५ ॥ कैसें थोरियेचें मान पाहें पां । तो सृष्टिबीजाचा सांटोपा । परी पुनरावृत्तीचिया मापा । शीग जाहाला ॥ ज्ञाने.८.१६६ ॥ येऱ्हवीं त्रैलोक्य हें धनुर्धरा । तिये गांवींचा गा पसारा । तो हा दिनोदयीं एकसरां । मांडत असे ॥ ज्ञाने.८.१६७ ॥ पाठीं रात्रीचा समो पावे । आणि आपैसाचि सांठवे । म्हणिये जेथींचें तेथ स्वभावें । साम्यासि ये ॥ ज्ञाने.८.१६८ ॥ जैसें वृक्षपण बीजासि आलें । की मेघ हें गगन जाहालें । तैसें अनेकत्व जेथ सामावलें । तें साम्य म्हणिपे ॥ ज्ञाने.८.१६९ ॥</p>
<p>परस्तस्मात्तु भावोऽन्योऽव्यक्तोऽव्यक्तात्सनातनः । यः स सर्वेषु भूतेषु नश्यत्सु न विनश्यति ॥ भ.गी.८.२० ॥</p>
<p>[अव्यक्तात्] तेथ समविषम न दिसे कांहीं । म्हणोनि भूतें ही भाष नाहीं । जेवीं दूधचि जाहालिया दहीं । नामरूपा जाय ॥ ज्ञाने.८.१७० ॥ तेवीं आकारलोपासरिसें । जगाचें जगपण भ्रंशे । परी जेथें जाहालें तें जैसें । तैसेंचि असे ॥ ज्ञाने.८.१७१ ॥ तैं तया नांव सहज अव्यक्त । आणि आकारा ये तेंचि व्यक्त । हें एकास्तव एक सूचित । येऱ्हवीं दोनी नाहीं ॥ ज्ञाने.८.१७२ ॥ जैसें आटलिया रूपें । आटलेपण ते खोटी म्हणिपे । पुढती तो घनाकार हारपे । जे वेळीं अळंकार होती ॥ ज्ञाने.८.१७३ ॥ [परस्तस्मात्तु भावोऽन्योऽव्यक्तः] हीं दोन्ही जैसीं होणीं । एकी साक्षिभूत सुवर्णीं । तैसी व्यक्ताव्यक्ताची कडसणी । वस्तूच्या ठायीं ॥ ज्ञाने.८.१७४ ॥ [सनातनः] तें तरी व्यक्त ना अव्यक्त । नित्य ना नाशवंत । या दोहीं भावांअतीत । अनादिसिद्ध ॥ ज्ञाने.८.१७५ ॥ [यः स सर्वेषु भूतेषु] जें हें विश्वचि होऊनि असे । [नश्यत्सु न विनश्यति] परी विश्वपण नासलेनि न नासे । अक्षरें पुसिल्या न पुसे । अर्थ जैसा ॥ ज्ञाने.८.१७६ ॥ पाहें पां तरंग तरी होत जात । परि तेथ उदक तें अखंड असत । तेवीं भूताभावीं न नाशत । अविनाश जें ॥ ज्ञाने.८.१७७ ॥ ना तरी आटतिये अळंकारीं । नाटतें कनक असे जयापरी । तेवीं मरतिये जीवाकारीं । अमर जें आहे ॥ ज्ञाने.८.१७८ ॥</p>
<p>अव्यक्तोऽक्षर इत्युक्तस्तमाहुः परमां गतिम् । यं प्राप्य न निवर्तन्ते तद्धाम परमं मम ॥ भ.गी.८.२१ ॥ पुरुषः स परः पार्थ भक्त्या लभ्यस्त्वनन्यया । यस्यान्तःस्थानि भूतानि येन सर्वमिदं ततम् ॥ भ.गी.८.२२ ॥</p>
<p>[अव्यक्तः] जयातें अव्यक्त म्हणों ये कोडें । म्हणतां स्तुति हे ऐसें नावडे । जें मन बुद्धी न सांपडे । म्हणऊनियां ॥ ज्ञाने.८.१७९ ॥ [अक्षरः] आणि आकारा आलिया जयाचें । निराकारपण न वचे । आकारलोपें न विसंचे । नित्यता गा ॥ ज्ञाने.८.१८० ॥ म्हणोनि अक्षर जें म्हणिजे । [इत्युक्तस्तमाहुः परमां गतिं] तेवींचि म्हणतां बोधही उपजे । जयापरौता पैस न देखिजे । या नाम परमगती ॥ ज्ञाने.८.१८१ ॥ [पुरुषः] परी आघवा इहीं देहपुरीं । आहे निजेलियाचे परी । जे व्यापार करवी ना करी । म्हणऊनियां ॥ ज्ञाने.८.१८२ ॥ येऱ्हवीं जे शारीरचेष्टा । त्यामाजी एकिही न ठके गा सुभटा । दाही इंद्रियांचिया वाटा । वाहतचि आहाती ॥ ज्ञाने.८.१८३ ॥ उकलूनि विषयांचा पेंटा । होत मनाचा चोहटा । तो सुखदुःखांचा राजवांटा । भितराही पावे ॥ ज्ञाने.८.१८४ ॥ परी रावो पहुडलिया सुखें । जैसा देशींचा व्यापार न ठके । प्रजा आपुलालेनि अभिलाखें । करितीच असती ॥ ज्ञाने.८.१८५ ॥ तैसें बुद्धीचें हन जाणणें । कां मनाचें घेणें देणें । इंद्रियांचें करणें । स्फुरण वायूचें ॥ ज्ञाने.८.१८६ ॥ हे देहक्रिया आघवी । न करितां होय बरवी । जैसा न चलवितेनि रवी । लोक चाले ॥ ज्ञाने.८.१८७ ॥ अर्जुना तया परी । सुतला ऐसा आहे शरीरीं । म्हणोनि पुरुष गा अवधारीं । म्हणिपे जयातें ॥ ज्ञाने.८.१८८ ॥ आणि प्रकृति पतिव्रते । पडिला एकपत्नीव्रतें । येणेंही कारणें जयातें । पुरुष म्हणों ये ॥ ज्ञाने.८.१८९ ॥ [स परः पार्थ] पैं वेदांचें बहुवसपण । देखेचिना जयाचें आंगण । हें गगनाचें पांघुरण । होय देखा ॥ ज्ञाने.८.१९० ॥ ऐसें जाणूनि योगीश्वर । जयातें म्हणती परात्पर । [अनन्यया] जें अनन्यगतीचें घर । गिंवसीत ये ॥ ज्ञाने.८.१९१ ॥ [भक्त्या लभ्यस्तु] जे तनू वाचा चित्तें । नाइकती दुजिये गोष्टीतें । तयां एकनिष्ठांचें पिकतें । सुक्षेत्र जें ॥ ज्ञाने.८.१९२ ॥ हें त्रैलोक्यचि पुरुषोत्तम । ऐसा साचा जयाचा मनोधर्म । तया आस्तिकाचा आश्रम । पांडवा गा ॥ ज्ञाने.८.१९३ ॥ [यं प्राप्य] जें निगर्वाचें गौरव । जें निर्गुणाची जाणिव । जें सुखाची राणिव । निराशांसी ॥ ज्ञाने.८.१९४ ॥ जें संतोषिया वाढिलें ताट । जें अचिंता अनाथाचें मायपोट । भक्तीसी उजू वाट । जया गांवा ॥ ज्ञाने.८.१९५ ॥ हें एकैक सांगोनि वायां । काय फार करूं धनंजया । पैं गेलिया जया ठाया । तो ठावोचि होइजे ॥ ज्ञाने.८.१९६ ॥ हिंवाचिया झुळुका । जैसें हिंवचि पडे उष्णोदका । कां सामोरा जालिया अर्का । तमचि प्रकाश होये ॥ ज्ञाने.८.१९७ ॥ [यस्यान्तःस्थानि भूतानि] तैसा संसार जया गांवा । गेलासांता पांडवा । होऊनि ठाके आघवा । मोक्षाचाचि ॥ ज्ञाने.८.१९८ ॥ [येन सर्वमिदं ततं] तरी अग्निमाजी आलें । जैसें इंधनचि अग्नि जाहालें । पाठीं न निवडेचि कांहीं केलें । काष्ठपण ॥ ज्ञाने.८.१९९ ॥ ना तरी साखरेचा माघौता । बुद्धिमंतपणेंही करितां । परी ऊंस नव्हे पंडुसुता । जियापरी ॥ ज्ञाने.८.२०० ॥ लोहाचें कनक जाहालें । हें एके परिसेंचि केलेें । आतां आणिक कैंचें तें गेलें । लोहत्व आणी ॥ ज्ञाने.८.२०१ ॥ म्हणोनि तूप होऊनि माघौतें । जेवीं दूधपणा न येचि निरुतें । [न निवर्तन्ते] तेवीं पावोनियां जयातें । पुनरावृत्ति नाहीं ॥ ज्ञाने.८.२०२ ॥ [तद्धाम परमं मम] तें माझें परम । साचोकारें निजधाम । हें अंतुवट तुज वर्म । दाविजत असे ॥ ज्ञाने.८.२०३ ॥</p>
<p>यत्र काले त्वनावृत्तिमावृत्तिं चैव येोगिनः । प्रयाता यान्ति तं कालं वक्ष्यामि भरतर्षभ ॥ भ.गी.८.२३ ॥</p>
<p>[यत्र काले त्वनावृत्तिं] तेवींचि आणिकेंही एके प्रकारें । हें जाणतां आहे सोपारें । तरी देह सांडितेनि अवसरें । जेथें मिळती योगी ॥ ज्ञाने.८.२०४ ॥ [आवृत्तिं चैव योगिनः] अथवा अवचटें ऐसें घडे । जे अनवसरें देह सांडे । तरी माघौतें येणें घडे । देहासीचि ॥ ज्ञाने.८.२०५ ॥ [प्रयाता यान्ति] म्हणोनि काळशुद्धी जरी देह ठेविती । तरी ठेवितखेंवीं ब्रह्मचि होती । एरवीं अकाळीं तरी येती । संसारा पुढती ॥ ज्ञाने.८.२०६ ॥ तैसें सायुज्य आणि पुनरावृत्ती । या दोन्ही अवसरा आहाती । [तं कालं वक्ष्यामि भरतर्षभ] तोचि अवसर तुजप्रती । प्रसंगें सांगों ॥ ज्ञाने.८.२०७ ॥ [अयमभिप्रायः] तरी ऐकें गा सुभटा । पातलिया मरणाचा माजिवटा । पांचै आपुलिया वाटा । निघती अंतीं ॥ ज्ञाने.८.२०८ ॥ ऐसा वरि वरिपडिला प्रयाणकाळीं । बुद्धीतें भ्रम न गिळी । स्मृति नव्हे आंधळी । न मरे मन ॥ ज्ञाने.८.२०९ ॥ हा चेतनावर्ग आघवा । मरणीं दिसे टवटवा । परि अनुभवलिया ब्रह्मभावा । गंवसणी होउनी ॥ ज्ञाने.८.२१० ॥ ऐसा सावध हा समभावो । आणि निर्वाणवेऱ्हीं निर्वाहो । हें तरीच घडे सावावो । अग्नीचा आथी ॥ ज्ञाने.८.२११ ॥ पाहा पां वारेनें कां उदकें । जैं दिवियाचें दिवेपण झांके । तैं असतीच काय देखे । दिठी आपुली ॥ ज्ञाने.८.२१२ ॥ तैसें देहांतींचेनि विषमवातें । देह आंत बाहेरि श्लेष्माआते । तैं विझोनि जाय उजितें । अग्नीचें जेव्हां ॥ ज्ञाने.८.२१३ ॥ ते वेळीं प्राणासि प्राण नाहीं । तेथ बुद्धि असोनि करील काई । म्हणोनि अग्निवीण देहीं । चेतना न थारे ॥ ज्ञाने.८.२१४ ॥ अगा देहींचा अग्नि जरी गेला । तरी देह नव्हे चिखल वोला । वायां आयुष्यवेळ आपुला । आंधारें गिंवसी ॥ ज्ञाने.८.२१५ ॥ आणि मागील स्मरण आघवें । तें तेणें अवसरें सांभाळावें । मग देह त्यजूनि मिळावें । स्वरूपीं की ॥ ज्ञाने.८.२१६ ॥ तंव तया देहश्लेष्माचे चिखलीं । चेतनाचि बुडोनि गेली । तेथ मागिली पुढिलीही ठेली । आठवण ॥ ज्ञाने.८.२१७ ॥ म्हणोनि आधीं अभ्यास जो केला । तो मरण न येतां निमोनि गेला । जैसें ठेवणें न दिसतां मालवला । दीप हातींचा ॥ ज्ञाने.८.२१८ ॥ [चूर्णिका] आतां असो हें सकळ । जाण पां ज्ञानासि अग्नि मूळ । तया अग्नीचें प्रयाणीं बळ । संपूर्ण आथी ॥ ज्ञाने.८.२१९ ॥</p>
<p>अग्निर्ज्योतिरहः शुक्लः षण्मासा उत्तरायणम् । तत्र प्रयाता गच्छन्ति ब्रह्म ब्रह्मविदो जनाः ॥ भ.गी.८.२४ ॥</p>
<p>[अग्निर्ज्योतिरिति] आंत अग्निज्योतीचा प्रकाश । बाहेरी शुक्लपक्ष आणि दिवस । आणि सामासांमाजि मास । उत्तरायण ॥ ज्ञाने.८.२२० ॥ [तत्र प्रयाता इति] ऐसिया समयोगाची निरुती । लाहोनि जे देह ठेविती । ते ब्रह्मचि होती । ब्रह्मविद ॥ ज्ञाने.८.२२१ ॥ [अग्न्यादिपञ्चसोपानात्मकमर्चिरादिमार्गं दर्शयति] अवधारीं गा धनुर्धरा । येथवरी सामर्थ्य यया अवसरा । तेवींचि हा उजू मार्ग स्वपुरा । यावया पैं ॥ ज्ञाने.८.२२२ ॥ एथ अग्नी हें पहिलें पायतरें । ज्योतिर्मय हें दुसरें । दिवस जाणें तिसरें । चौंथें शुक्लपक्ष ॥ ज्ञाने.८.२२३ ॥ आणि सामास उत्तरायण । तें वरचील गा सोपान । येणें सायुज्यसिद्धिसदन । पावती योगी ॥ ज्ञाने.८.२२४ ॥ हा उत्तम काळ जाणिजे । यातें आर्चिरादि मार्ग म्हणिजे । [चूर्णिका] आतां अकाळ तोही सहजें । सांगेन आइक ॥ ज्ञाने.८.२२५ ॥</p>
<p>धूमो रात्रिस्तथा कृष्णः षण्मासा दक्षिणायनम् । तत्र चान्द्रमसं ज्योतिर्योगी प्राप्य निवर्तते ॥ भ.गी.८.२५ ॥</p>
<p>[धूमः] तरी प्रयाणाचिया अवसरें । वातश्लेष्मां सुभरें । तेणें अंतःकरणीं आंधारें । कोंदलें ठाके ॥ ज्ञाने.८.२२६ ॥ सर्वेंद्रियां लांकुड पडे । स्मृति भ्रमामाजि बुडे । मन होय वेडें । कोंडे प्राण ॥ ज्ञाने.८.२२७ ॥ अग्नीचें अग्निपण जाये । मग तो धूमचि अवघा होये । तेणें चेतता गिंवसिली ठाये । शरीरींची ॥ ज्ञाने.८.२२८ ॥ [रात्रिस्तथा कृष्णः] जैसें चंद्राआड आभाळ । सदट दाटे सजळ । मग गडद ना उजाळ । ऐसें झांबळें होय ॥ ज्ञाने.८.२२९ ॥ कां मरे ना सावध । ऐसें जीवितासि पडे स्तब्ध । आयुष्य मरणाची मर्याद । वेळ ठाकी ॥ ज्ञाने.८.२३० ॥ ऐसी मनबुद्धिकरणीं । सभोंवतीं धूमकुळाची कोंडणी । तेथ जन्में जोडलिये वाहणी । युगचि बुडे ॥ ज्ञाने.८.२३१ ॥ हां गा हातींचें जे वेळीं जाये । ते वेळीं आणिका लाभाची गोठी कें आहे । म्हणऊनि प्रयाणीं तंव होये । येतुली दशा ॥ ज्ञाने.८.२३२ ॥ ऐसी देहाआंत स्थिती । बाहेरि कृष्णपक्ष वरि राती । [षण्मासा दक्षिणायनं] आणि सामासही वोडवती । दक्षिणायन ॥ ज्ञाने.८.२३३ ॥ इये पुनरावृत्तीचीं घराणीं । आघवीं एकवटती जयाचिया प्रयाणीं । तो स्वरूपसिद्धीची कहाणी । कैसेनि आइके ॥ ज्ञाने.८.२३४ ॥ [तत्र प्रयाता इति] ऐसा जयाचा देह पडे । तया योगी म्हणोनि चंद्रवेरी जाणें घडे । मग तेथूनि मागुता बहुडे । संसारा ये ॥ ज्ञाने.८.२३५ ॥ आम्हीं अकाळ जो पांडवा । म्हणितला तो हा जाणावा । आणि हाचि धूम्रमार्ग गांवा । पुनरावृत्तीचिया ॥ ज्ञाने.८.२३६ ॥ [चूर्णिका] येर तो अर्चिरादि मार्ग । तो वसता आणि असलग । साविया स्वस्त चांग । निवृत्तीवेरी ॥ ज्ञाने.८.२३७ ॥</p>
<p>शुक्लकृष्णे गती ह्येते जगतः शाश्वते मते । एकया यात्यनावृत्तिमन्ययावर्तते पुनः ॥ भ.गी.८.२६ ॥</p>
<p>[शुक्लकृष्णे इति] ऐसिया अनादिया दोनी वाटा । एकी उजू एकी अव्हांटा । म्हणवूनि बुद्धिपूर्वक सुभटा । दाविलिया तुज ॥ ज्ञाने.८.२३८ ॥ कां जे मार्गामार्ग देखावे । साच लटिकेें वोळखावें । हिताहित जाणावें । हिताचिलागीं ॥ ज्ञाने.८.२३९ ॥ पाहें पां नाव देखतां बरवी । कोणी आड घाली काय अथावीं । कां सुपंथ जाणोनि अडवीं । रिगवत असे ॥ ज्ञाने.८.२४० ॥ जो विष अमृत वोळखे । तो अमृत काय सांडूं शके । तेवीं जो उजू वाट देखे । तो अव्हांटा न वचे ॥ ज्ञाने.८.२४१ ॥ म्हणोनि पुढें । पारखावें खरें कुडें । पारखिलें तरी न पडे । अनवसरें कांहीं ॥ ज्ञाने.८.२४२ ॥ एऱ्हवीं देहांतीं थोर विषम । या मार्गांचें आहे संभ्रम । जन्में अभ्यासिलियाचें हन काम । जाईल वांयां ॥ ज्ञाने.८.२४३ ॥ जरी अर्चिरादि मार्ग चुकलिया । अवचटें धूम्रपंथीं पडिलिया । तरी संसारपांथीं जुंतलियां । भंवतचि असावें ॥ ज्ञाने.८.२४४ ॥ हे सायास देखोनि मोठे । आतां कैसेनि पां एक वेळ फिटे । म्हणोनि योगमार्ग गोमटे । शोधिले दोन्ही ॥ ज्ञाने.८.२४५ ॥ [एकया यात्यनावृत्तिं] तंव एकें ब्रह्मत्वा जाइजे । [अन्ययावर्तते पुनः] आणि एकें पुनरावृत्ती येइजे । परी दैवगत्या जो लाहिजे । देहांतीं जेणें ॥ ज्ञाने.८.२४६ ॥</p>
<p>नैते सृती पार्थ जानन्योगी मुह्यति कश्चन । तस्मात्सर्वेषु कालेषु योगयुक्तो भवार्जुन ॥ भ.गी.८.२७ ॥</p>
<p>[नैते इति] [चूर्णिका] ते वेळीं म्हणितलें हें नव्हे । वायां अवचटें काय पावे । देह त्यजूनि वस्तु होआवें । मार्गेंच की ॥ ज्ञाने.८.२४७ ॥ तरी आतां देह असो अथवा जावो । आम्ही तों केवळ वस्तूचि आहों । कां जें दोरीं सर्पत्व वावो । दोराचिकडूनी ॥ ज्ञाने.८.२४८ ॥ मज तरंगपण असे की नसे । ऐसें हें उदकाप्रति कंहीं भासे । तें भलतेव्हां जैसें तैसें । उदकचि की ॥ ज्ञाने.८.२४९ ॥ तरंगाकारें न जन्मेचि । ना तरंगलोपें निमेचि । तेवीं देही जे देहेंचि । वस्तु जाहाले ॥ ज्ञाने.८.२५० ॥ आतां शरीरांचें तयांचिया ठाईं । आडनांवही उरलें नाहीं । तरी कोणें काळें काई । निमे तें पाहें पां ॥ ज्ञाने.८.२५१ ॥ मग मार्गातें कासया शोधावें । कोणें कोठूनि कें जावें । जरी देशकाळादि आघवें । आपणचि असे ॥ ज्ञाने.८.२५२ ॥ [नैते सृती पार्थ जानन्] आणि हां गा घट जे वेळीं फुटे । ते वेळीं तेथिंचें आकाश लागे नीट वाटे । वाटा लागलें तरी गगना भेटे । येरवीं चुके ॥ ज्ञाने.८.२५३ ॥ पाहें पां ऐसें हन आहे । की तो आकारुचि जाये । येर गगन तेें गगनींचि आहे । घटत्वाही आधीं ॥ ज्ञाने.८.२५४ ॥ [योगी मुह्यति कश्चन] ऐसिया बोधाचेनि सुरवाडें । मार्गामार्गांचें सांकडें । तया सोहंसिद्धां न पडे । योगियांसी ॥ ज्ञाने.८.२५५ ॥ [तस्मात्] या कारणें [योगयुक्तो भवार्जुन] पंडुसुता । तुवां होआवें योगयुक्ता । [सर्वेषु कालेषु] तेतुलेनि सर्वकाळीं साम्यता । आपैसया होईल ॥ ज्ञाने.८.२५६ ॥ [अयं भावः] मग भलतेथ भलतेव्हां । देह असो अथवा जावा । परी अबंधा नित्य ब्रह्मभावा । विघड नाहीं ॥ ज्ञाने.८.२५७ ॥ तो कल्पादि जन्मां नागवे । कल्पांतीं मरणें नाप्लवे । माजि स्वर्गसंसाराचेनि लाघवें । झकवेना ॥ ज्ञाने.८.२५८ ॥ येणें बोधें जो योगी होये । तयासीचि या बोधाचें नीटपण आहे । कां जे भोगांतें पेलून पायें । निजरूपा ये ॥ ज्ञाने.८.२५९ ॥ पैं गा इंद्रादिकां देवां । जयां सर्वस्वें स्वर्गीं गाजती राणिवा । तें सांडणें मानूनि पांडवा । डावली जो ॥ ज्ञाने.८.२६० ॥</p>
<p>वेदेषु यज्ञेषु तपःसु चैव दानेषु यत्पुण्यफलं प्रदिष्टम् । अत्येति तत्सर्वमिदं विदित्वा योगी परं स्थानमुपैति चाद्यम् ॥ भ.गी.८.२८ ॥ ॐ तत्सदिति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे अक्षरब्रह्मयोगो नाम अष्टमोऽध्यायः ॥ भ.गी.८.पुष्पिका ॥</p>
<p>[वेदेष्विति] जरी वेदाध्ययनाचें जालें । अथवा यज्ञाचें शेत पिकलें । की तपदानांचें जोडलें । सर्वस्व हन जें ॥ ज्ञाने.८.२६१ ॥ [अत्येति तत्सर्वमिदं विदित्वा] तया अघवां पुण्याचा मेळा । भार आंतौनि जया ये फळा । तें परब्रह्मा निर्मळा । सांटी न सरे ॥ ज्ञाने.८.२६२ ॥ जें नित्यानंदाचेनि मानें । उपमेचा कांटाळां न दिसे सानें । पाहा पां वेदयज्ञादिसाधनें । जया सुखा ॥ ज्ञाने.८.२६३ ॥ जें विटे ना सरे । भोगितयाचेनि पवाडें पुरे । पुढती महासुखाचें सोयरें । भावंडचि ॥ ज्ञाने.८.२६४ ॥ ऐसें दृष्टीचेनि सुखपणें । जयासी अदृष्टाचें बैसणें । जें शतमखाही आंगवणें । नोहेचि एका ॥ ज्ञाने.८.२६५ ॥ [योगी] तयांतें योगीश्वर अलौकिकें । दिठीचेनि हाततुकें । अनुमानती कौतुकें । तंव हळुवार आवडे ॥ ज्ञाने.८.२६६ ॥ मग तया सुखाची किरीटी । करूनियां गा पाउठी । [परं स्थानमुपैति चाद्यं] परब्रह्माचिये पाठीं । आरूढती ॥ ज्ञाने.८.२६७ ॥ ऐसें चराचरैकभाग्य । जें ब्रह्मेशां आराधने योग्य । योगियांचें भोग्य । भोगधन जें ॥ ज्ञाने.८.२६८ ॥ जो सकळ कळांची कळा । जो परमानंद पुतळा । जो जीवाचा जिव्हाळा । विश्वाचिया ॥ ज्ञाने.८.२६९ ॥ जो सर्वज्ञतेचा वोलावा । जो यादवकुळींचा कुळदिवा । तो श्रीकृष्णजी पांडवा- । प्रती बोलिला ॥ ज्ञाने.८.२७० ॥ ऐसा कुरुक्षेत्रींचा वृत्तांत । संजयो रायासि असे सांगत । तेचि परियेसा पुढारी मात । ज्ञानदेव म्हणे ॥ ज्ञाने.८.२७१ ॥</p>
<p>इति श्रीज्ञानेश्वरकृतायां भावार्थदीपिकायां अष्टमोऽध्यायः ॥ ८ ॥ श्लोक २८, ओव्या २७१.</p>
</section>
</body>
</html>
