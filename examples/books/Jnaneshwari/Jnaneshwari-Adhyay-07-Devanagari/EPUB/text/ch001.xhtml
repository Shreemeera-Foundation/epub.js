<?xml version="1.0" encoding="UTF-8"?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="en-US">
<head>
  <meta charset="utf-8" />
  <meta name="generator" content="pandoc" />
  <title>ch001.xhtml</title>
  <style>
    code{white-space: pre-wrap;}
    span.smallcaps{font-variant: small-caps;}
    span.underline{text-decoration: underline;}
    div.column{display: inline-block; vertical-align: top; width: 50%;}
    div.hanging-indent{margin-left: 1.5em; text-indent: -1.5em;}
    ul.task-list{list-style: none;}
  </style>
  <link rel="stylesheet" type="text/css" href="../styles/stylesheet1.css" />
</head>
<body epub:type="bodymatter">
<section id="shreejñāneshwarī-adhyay-7-devanagari" class="level1 unnumbered">
<h1 class="unnumbered">ShreeJñāneshwarī Adhyay 7 Devanagari</h1>
<p>॥ श्रीज्ञानेश्वरी ॥</p>
<p>अध्याय ७ वा</p>
<p>श्रीभगवानुवाच - मय्यासक्तमनाः पार्थ योगं युञ्जन्मदाश्रयः । असंशयं समग्रं मां यथा ज्ञास्यसि तच्छृणु ॥ भ.गी.७.१ ॥ ज्ञानं तेऽहं सविज्ञानमिदं वक्ष्याम्यशेषतः । यज्ज्ञात्वा नेह भूयोऽन्यज्ज्ञातव्यमवशिष्यते ॥ भ.गी.७.२ ॥</p>
<p>[श्रीभगवानुवाच-मय्यासक्तमना इत्यर्धं] आइका मग तो श्रीअनंत । पार्थातें असे म्हणत । पैं गा तूं योगयुक्त । जालासि आतां ॥ ज्ञाने.७.१ ॥ [असंशयं समग्रं मां] मज समग्रतें जाणसी ऐसें । आपलिया तळहातींचें रत्न जैसें । [ज्ञानं तेऽहं सविज्ञानं] तुज ज्ञान सांगेन तैसें । विज्ञानेंसीं ॥ ज्ञाने.७.२ ॥ एथ विज्ञानें काय करावें । ऐसें घेसी जरी मनोभावें । तरी पैं आधीं जाणावें । तेंचि लागे ॥ ज्ञाने.७.३ ॥ मग ज्ञानाचिये वेळे । झांकती जाणिवेचे डोळे । जैसी तीरीं नाव न ढळे । टेंकलीसांती ॥ ज्ञाने.७.४ ॥ तैसी जाणीव जेथ न रिगे । विचार मागुतापाउलीं निघे । तर्क आयणी नेघे । आंगीं जयाच्या ॥ ज्ञाने.७.५ ॥ अर्जुना तया नांव ज्ञान । येर प्रपंच हें विज्ञान । तेथ सत्यबुद्धि तें अज्ञान । हेंही जाण ॥ ज्ञाने.७.६ ॥ आतां अज्ञान अवघें हारपे । विज्ञान निःशेष करपे । आणि ज्ञान तें स्वरूपें । होऊनि जाइजे ॥ ज्ञाने.७.७ ॥ [यज्ज्ञात्वेति] जेणें सांगतयाचें बोलणें खुंटे । ऐकतयाचें व्यसन तुटे । हें जाणणें सानें मोठें । उरों नेदी ॥ ज्ञाने.७.८ ॥ [इदं वक्ष्याम्यशेषतः] ऐसें वर्म जें गूढ । तें किजेल वाक्यारूढ । जेणें थोडेनि पुरे कोड । बहुत मनींचें ॥ ज्ञाने.७.९ ॥</p>
<p>मनुष्याणां सहस्रेषु कश्चिद्यतति सिद्धये । यततामपि सिद्धानां कश्चिन्मां वेत्ति तत्त्वतः ॥ भ.गी.७.३ ॥</p>
<p>[मनुष्याणां सहस्रेषु] पैं गा मनुष्यांचिया सहस्रशा- । माजि विपाइलेचिया येथ धिंवसा । तैसे या धिंवसेकरां बहुवसां- । माजि विरळा जाणे ॥ ज्ञाने.७.१० ॥ जैसा भरलेला त्रिभुवना- । आंत एक एक चांग अर्जुना । निवडूनि कीजे सेना । लक्षवरी ॥ ज्ञाने.७.११ ॥ [कश्चिद्यतति सिद्धये] की तयाहीपाठीं । जे वेळीं लोह मांसातें घांटी । ते वेळीं विजयश्रियेच्या पाटीं । एकचि बैसे ॥ ज्ञाने.७.१२ ॥ [यततामपि सिद्धानां] तैसे आस्थेच्या महापुरीं । रिघताती कोटि वरी । [कश्चिन्मां वेत्ति तत्त्वतः] परी प्राप्तीच्या पैलतीरीं । विपाइला निगे ॥ ज्ञाने.७.१३ ॥ [यथा ज्ञास्यसि तच्छृणु १ श्लोक] म्हणऊनि सामान्य गा नोहे । हे सांगतां वडील गोठि गा आहे । परी तें बोलों येईल पाहें । आतां प्रस्तुत ऐकें ॥ ज्ञाने.७.१४ ॥</p>
<p>भूमिरापोऽनलो वायुः खं मनो बुद्धिरेव च । अहङ्कार इतीयं मे भिन्ना प्रकृतिरष्टधा ॥ भ.गी.७.४ ॥</p>
<p>तरी अवधारीं गा धनंजया । [अहङ्कार इति] हे महदादिक माझी माया । जैसी प्रतिबिंबे छाया । निजांगाची ॥ ज्ञाने.७.१५ ॥ [भिन्ना प्रकृतिरष्टधा] आणि इयेतें प्रकृति म्हणिजे । जे अष्टधा भिन्न जाणिजे । लोकत्रय निफजे । [इयं] इयेस्तव ॥ ज्ञाने.७.१६ ॥ हे अष्टधा भिन्न कैसी । ऐसा ध्वनि धरिसी जरी मानसीं । तरी तेचि गा आतां परियेसीं । विवंचना ॥ ज्ञाने.७.१७ ॥ [भूमिरिति] आप तेज गगन । मही मारुत मन । बुद्धि अहंकार हे भिन्न । आठै भाग ॥ ज्ञाने.७.१८ ॥</p>
<p>अपरेयमितस्त्वन्यां प्रकृतिं विद्धि मे पराम् । जीवभूतां महाबाहो ययेदं धार्यते जगत् ॥ भ.गी.७.५ ॥</p>
<p>[अपरेयं] या आठांची जे साम्यावस्था । [इतस्त्वन्यामिति] ते माझी परम प्रकृति पार्था । [जीवभूतां महाबाहो] तिये नाम व्यवस्था । जीव ऐसी ॥ ज्ञाने.७.१९ ॥ जे जडातें जीववी । चेतनेतें चेतवी । मनाकरवीं मानवी । शोक मोहो ॥ ज्ञाने.७.२० ॥ पैं बुद्धीच्या अंगीं जाणणें । तें जिये जवळिकेचें करणें । [ययेदं धार्यते जगत्] जिया अहंकाराचे विंदाणें । जगचि धरिजे ॥ ज्ञाने.७.२१ ॥</p>
<p>एतद्योनीनि भूतानि सर्वाणीत्युपधारय । अहं कृत्स्नस्य जगतः प्रभवः प्रलयस्तथा ॥ भ.गी.७.६ ॥</p>
<p>[एतदिति] ते सूक्ष्म प्रकृति कोडें । जैं स्थूळाचिया आंगा घडे । तैं भूतसृष्टीची पडे । टांकसाळ ॥ ज्ञाने.७.२२ ॥ चतुर्विध ठसा । उमटों लागे आपैसा । मोला तरी सरिसा । परी थरचि आनान ॥ ज्ञाने.७.२३ ॥ होती चौऱ्यासीं लक्ष थरा । येरा मिती नेणिजे भांडारा । भरे आदिशून्याचा गाभारा । नाणेयांसी ॥ ज्ञाने.७.२४ ॥ ऐसे एकतुकें पांचभौतिक । पडती बहुवस टांक । मग तिये समृद्धीचे लेख । प्रकृतीचि धरी ॥ ज्ञाने.७.२५ ॥ जें आंखूनि नाणें विस्तारी । पाठीं तयाची आटणी करी । माजी कर्माकर्माचिया व्यवहारीं । प्रवर्तु दावी ॥ ज्ञाने.७.२६ ॥ [‘तद्रूपकमभेदो य उपमानोपमेययोः’] हें रूपक परी असो । सांगों उघड जैसें ये परियेसों । तरी नामरूपाचा अतिसो । प्रकृतीच कीजे ॥ ज्ञाने.७.२७ ॥ [अहमिति] आणि प्रकृति तंव माझ्या ठायीं । बिंबे येथ आन नाहीं । म्हणोनि आदि मध्य अवसान पाहीं । जगासि मी ॥ ज्ञाने.७.२८ ॥</p>
<p>मत्तः परतरं नान्यकिञ्चिदस्ति धनञ्जय । मयि सर्वमिदं प्रोतं सूत्रे मणिगणा इव ॥ भ.गी.७.७ ॥</p>
<p>[मत्तः परतरमिति] हें रोहिणीचें जळ । तयाचें पाहातां येइजे मूळ । तैं रश्मि नव्हती केवळ । होय तें भानु ॥ ज्ञाने.७.२९ ॥ तयाचिपरी किरीटी । इया प्रकृती जालिये सृष्टी । जैं उपसंहरूनि कीजेल ठी । तैं मीचि आहें ॥ ज्ञाने.७.३० ॥ [मयीति] ऐसें होय दिसे न दिसे । हें मजचिमाजी असे । मियां विश्व धरिजे जैसें । सूत्रें मणि ॥ ज्ञाने.७.३१ ॥ सुवर्णाचे मणी केले । ते सोनियाचे सुतीं वोंविले । तैसें म्यां जग धरिलें । सबाह्याभ्यंतरीं ॥ ज्ञाने.७.३२ ॥</p>
<p>रसोऽहमप्सु कौन्तेय प्रभास्मि शशिसूर्ययोः । प्रणवः सर्ववेदेषु शब्दः खे पौरुषं नृषु ॥ भ.गी.७.८ ॥ पुण्यो गन्धः पृथिव्यां च तेजश्चास्मि विभावसौ । जीवनं सर्वभूतेषु तपश्चास्मि तपस्विषु ॥ भ.गी.७.९ ॥</p>
<p>[रसोऽहमिति] म्हणोनि उदकी रस । कां पवनीं जो स्पर्श । शशिसूर्यीं जो प्रकाश । तो मीचि जाण ॥ ज्ञाने.७.३३ ॥ [पुण्यो गन्धः पृथिव्यां च] तैसाचि नैसर्गिक शुद्ध । मी पृथ्वीच्या ठायीं गंध । [शब्दः खे] गगनीं मी शब्द । [प्रणवः सर्ववेदेषु] वेदीं प्रणव ॥ ज्ञाने.७.३४ ॥ [पौरुषं नृषु] नराच्या ठायीं नरत्व । जें अहंभाविये सत्त्व । तें पौरुष मी हें तत्त्व । बोलिजत असे ॥ ज्ञाने.७.३५ ॥ [तेजश्चास्मि विभावसौ] अग्नि ऐसें अहाच । तेजीं नामाचें आहे कवच । तें परतें केलिया साच । निजतेज तें मी ॥ ज्ञाने.७.३६ ॥ [जीवनं सर्वभूतेषु] आणि नानाविध योनी । जन्मोनि भूतें त्रिभुवनीं । वर्तत आहाति जीवनीं । आपुलाल्या ॥ ज्ञाने.७.३७ ॥ एकें पवनचि पिती । एकें तृणास्तव जिती । एकें अन्नाधारें राहती । जळें एकें ॥ ज्ञाने.७.३८ ॥ ऐसें भूतप्रति आनान । जें प्रकृतिवशें दिसे जीवन । तें आघवाठायीं अभिन्न । मीचि एक ॥ ज्ञाने.७.३९ ॥</p>
<p>बीजं मां सर्वभूतांना विद्धि पार्थ सनातनम् । बुद्धिर्बुद्धिमतामस्मि तेजस्तेजस्विनामहम् ॥ भ.गी.७.१० ॥ बलं बलवतां चाहं कामरागविवर्जितम् । धर्माविरुद्धो भूतेषु कामोऽस्मि भरतर्षभ ॥ भ.गी.७.११ ॥</p>
<p>[बीजं मां सर्वभूतानां] पैं आदिचेनि अवसरें । विरूढे गगनाचेनि अंकुरें । जें अंतीं गिळी अक्षरें । प्रणवपीठींचीं ॥ ज्ञाने.७.४० ॥ जंव हा विश्वाकार असे । तंव जें विश्वाचिसारखें दिसे । मग महाप्रळयदशे । कैसेनि नव्हे ॥ ज्ञाने.७.४१ ॥ ऐसें अनादि जें सहज । तें मी गा विश्वबीज । हें हातातळीं तुज । देइजत असें ॥ ज्ञाने.७.४२ ॥ मग उघड करूनि पांडवा । जैं हें आणिसी सांख्याचिया गांवा । तैं ययाचा उपेग बरवा । देखसील ॥ ज्ञाने.७.४३ ॥ परी हे अप्रासंगिक आलाप । आतां असतु बोलों संक्षेप । [तपश्चास्मि तपस्विषु इति नवमश्लोकस्थं] जाण तपियांच्या ठायीं तप । तें रूप माझें ॥ ज्ञाने.७.४४ ॥ [बलं बलवतां चाहमिति] बळियांमाजी बळ । तें मी जाण अढळ । [बुद्धिर्बुद्धिमतामस्मि] बुद्धिमंतीं केवळ । बुद्धि ते मी ॥ ज्ञाने.७.४५ ॥ [धर्माविरुद्धो भूतेष्विति] भूतांच्या ठायीं काम । तो मी म्हणे आत्माराम । जेणें अर्थास्तव धर्म । थोर होय ॥ ज्ञाने.७.४६ ॥ येऱ्हवीं विकाराचेनि पैसें । करी कीर इंद्रियांच्याचि ऐसें । परी धर्मासि वेखासें । जावों नेदी ॥ ज्ञाने.७.४७ ॥ जो अप्रवृत्तीचा अव्हांटा । सांडूनि विधीचिया निघे वाटा । तेवींचि नियमाचा दिवटा । सवें चाले ॥ ज्ञाने.७.४८ ॥ काम ऐशिया वोजा प्रवर्ते । म्हणोनि धर्मासि होय पुरतें । मोक्षतीर्थींचे मुक्तें । संसार भोगी ॥ ज्ञाने.७.४९ ॥ [कामोऽस्मि भरतर्षभ] जो श्रुतिगौरवाच्या मांडवीं । काम सृष्टीचा वेल वाढवी । जंव कर्मफळेंसीं पालवी । अपवर्गीं टेंके ॥ ज्ञाने.७.५० ॥ ऐसा नियत कां कंदर्प । जो भूतां या बीजरूप । तो मी म्हणे बाप । योगियांचा ॥ ज्ञाने.७.५१ ॥ [तेजस्तेजस्विनामहं] हें एकेक किती सांगावें । आतां वस्तुजातचि आघवें । मजपासूनि जाणावें । विकारलें असे ॥ ज्ञाने.७.५२ ॥</p>
<p>ये चैव सात्त्विका भावा राजसास्तामसाश्च ये । मत्त एवेति तान्विद्धि न त्वहं तेषु ते मयि ॥ भ.गी.७.१२ ॥</p>
<p>[ये चैव सात्त्विका भावा इति] जे सात्त्विक हन भाव । कां रजतमादि सर्व । [मत्त एवेति तान्विद्धि] ते ममरूपसंभव । वोळखें तूं ॥ ज्ञाने.७.५३ ॥ [ते मयि] ते हे जाले तरी माझ्या ठायीं । [न त्वहं तेषु] परी तयांमाजी मी नाहीं । जैसी स्वप्नींच्या डोहीं । जागृती न बुडे ॥ ज्ञाने.७.५४ ॥ [अयं भावः] जैसी रसाचीच सुघट । बीजकणिका घनवट । परी तियेस्तव होय काष्ठ । अंकुरद्वारें ॥ ज्ञाने.७.५५ ॥ मग तया काष्ठाच्या ठायीं । सांग पां बीजपण असे काई । तैसा मी विकारीं नाहीं । जरी विकारला दिसें ॥ ज्ञाने.७.५६ ॥ पैं गगनीं उपजे आभाळ । परी तेथ गगन नाहीं केवळ । अथवा आभाळीं होय सलिल । तेथ अभ्र नाहीं ॥ ज्ञाने.७.५७ ॥ मग त्या उदकाचेनि आवेशें । प्रगटलें तेज जें लखलखीत दिसे । तिये विजूमाजि असे । सलिल कायि ॥ ज्ञाने.७.५८ ॥ सांगें अग्नीस्तव धूम होये । तिये धूमीं काय अग्नि आहे । तैसा विकार हा मी नोहें । जरी विकारला असे ॥ ज्ञाने.७.५९ ॥</p>
<p>त्रिभिर्गुणमयैर्भावैरेभिः सर्वमिदं जगत् । मोहितं नाभिजानाति मामेभ्यः परमव्ययम् ॥ भ.गी.७.१३ ॥</p>
<p>[त्रिभिर्गुणमयैर्भावैरिति] परी उदकी जाली बाबुळी । ते उदकातें जैसी झांकोळी । कां वायांचि आभाळीं । आकाश लोपे ॥ ज्ञाने.७.६० ॥ हां गा स्वप्न लटिकें म्हणों ये । परी निद्रावशें बाणलें होये । तंव आठव काय देत आहे । आपणपेयां ॥ ज्ञाने.७.६१ ॥ हें असो डोळ्यांचें । डोळांचि पडळ रचे । तेणें देखणेपण डोळ्यांचें । न गिळिजे कायि ॥ ज्ञाने.७.६२ ॥ तैसी हे माझीच बिंबली । त्रिगुणात्मक साउली । [मोहितं] की मजचि आड वोडवली । जवनिका जैसी ॥ ज्ञाने.७.६३ ॥ [नाभिजानाति] म्हणऊनि भूतें मातें नेणती । [मामेभ्यः परमव्ययं] माझींच परी मी नव्हती । जैसीं जळींचीं जळीं न विरती । मुक्ताफळें ॥ ज्ञाने.७.६४ ॥ पैं पृथ्वीयेचा घट कीजे । सवेंचि पृथ्वीसी मिळे जरी मेळविजे । येऱ्हवीं तोचि अग्निसंगें सिजे । तरी वेगळा होय ॥ ज्ञाने.७.६५ ॥ तैसें भूतजात सर्व । हे माझेचि कीर अवयव । परी मायायोगें जीव- । दशे आले ॥ ज्ञाने.७.६६ ॥ म्हणोनि माझेचि मी नव्हती । माझेचि मज नोळखती । अहंममताभ्रांती । विषयांध जाले ॥ ज्ञाने.७.६७ ॥</p>
<p>दैवी ह्येषा गुणमयी मम माया दुरत्यया । मामेव ये प्रपद्यन्ते मायामेतां तरन्ति ते ॥ भ.गी.७.१४ ॥</p>
<p>[दैवी ह्येषा] आतां महदादि हे [मम माया] माझी माया । उतरोनियां धनंजया । मी होइजे हें आया । कैसेनि ये ॥ ज्ञाने.७.६८ ॥ जिये ब्रह्माचळाचा आधाडां । पहिल्या संकल्पजळाचा उभडा । सवेंचि महाभूतांचा बुडबुडा । साना आला ॥ ज्ञाने.७.६९ ॥ जे सृष्टिविस्ताराचेनि वोघें । चढत काळकलनेचेनि वेगें । प्रवृत्तिनिवृत्तीचीं तुंगें । तटें सांडी ॥ ज्ञाने.७.७० ॥ [गुणमयी] जे गुणघनाचेनि वृष्टिभरें । भरली मोहाचेनि महापुरें । घेऊनि जात नगरें । यमनियमांचीं ॥ ज्ञाने.७.७१ ॥ जे द्वेषाच्या आवर्तीं दाटत । मत्सराचे वळसे पडत । माजि प्रमादादि तळपत । महामीन ॥ ज्ञाने.७.७२ ॥ जेथ प्रपंचाचीं वळणें । कर्माकर्मांचीं वोभाणें । वरी तर्ताती वोसाणें । सुखदुःखांचीं ॥ ज्ञाने.७.७३ ॥ रतीचिया बेटा । आदळती कामाचिया लाटा । जेथ जीवफेन संघाटा । सैंघ दिसे ॥ ज्ञाने.७.७४ ॥ अहंकाराचिया चळिया । वरी मदत्रयाचिया उकळिया । जेथ विषयोर्मींच्या आकळिया । उल्लाळ घेती ॥ ज्ञाने.७.७५ ॥ उदयास्ताचे लोंढे । पाडित जन्ममरणाचे चोंढे । जेथ पांचभौतिक बुडबुडे । होती जाती ॥ ज्ञाने.७.७६ ॥ संमोह विभ्रम मासे । गिळिताती धैर्याचीं आमिषें । तेथ देव्हडे भोंवत वळसे । अज्ञानाचे ॥ ज्ञाने.७.७७ ॥ भ्रांतीचेनि खडुळें । रेवलें आस्थेचें अवगाळें । रजोगुणाचेनि खळाळें । स्वर्ग गाजे ॥ ज्ञाने.७.७८ ॥ तमाचे धारसे वाड । सत्त्वाचें स्थिरपण जाड । [दुरत्यया] किंबहुना हे दुवाड । मायानदी ॥ ज्ञाने.७.७९ ॥ पैं पुनरावृत्तीचेनि उभडे । झळंबती सत्यलोकीचे हुडे । घायें गडबडती धोंडे । ब्रह्मगोळकाचे ॥ ज्ञाने.७.८० ॥ तया पाणियाचेनि वहिलेपणें । अझुनी न धरती वोभाणे । ऐसा मायापूर हा कवणें । तरिजेल गा ॥ ज्ञाने.७.८१ ॥ येथ एक नवलावो । जो जो कीजे तरणोपावो । तो तो अपावो । होय तें ऐक ॥ ज्ञाने.७.८२ ॥ एक स्वयंबुद्धीच्या बाहीं । रिगाले तयांची शुद्धीचि नाहीं । एक जाणिवेचे डोहीं । गर्वेंचि गिळिले ॥ ज्ञाने.७.८३ ॥ एकी वेदत्रयाचिया सांगडी । घेतल्या अहंभावाचिया धोंडी । ते मदमीनाच्या तोंडीं । सगळेचि गेलेे ॥ ज्ञाने.७.८४ ॥ एकी वयसेचें जाड बांधलें । मग मन्मथाचिये कांसे लागले । ते विषयमगरीं सांडिले । चघळूनियां ॥ ज्ञाने.७.८५ ॥ आतां आर्धक्याच्या तरंगा- । माजि मतिभ्रंशाचा जरंगा । तेणें कवळिजताति पैं गा । चहूंकडे ॥ ज्ञाने.७.८६ ॥ आणि शोकाचा कडा उपडत । क्रोधाच्या आवर्तीं दाटत । आपदागिधीं चुंबिजत । उधवलाठायीं ॥ ज्ञाने.७.८७ ॥ मग दुःखाचेनि बरबटें बोबले । पाठीं मरणाचे रेंवे रेंवले । ऐसे कामाचे कांसे लागले । ते गेले वायां ॥ ज्ञाने.७.८८ ॥ एकी यजनक्रियेची पेटी । बांधोनि घातली पोटीं । ते स्वर्गसुखाच्या कपाटीं । शिरकोनि ठेले ॥ ज्ञाने.७.८९ ॥ एकी मोक्षीं लागावयाचिया आशा । केला कर्मबाह्यांचा भरंवसा । परी ते पडिले वळसां । विधिनिषेधांच्या ॥ ज्ञाने.७.९० ॥ जेथ वैराग्याची नाव न रिगे । विवेकाचा तागा नलगे । वरि कांहीं तरों ये योगें । तरी विपाय तो ॥ ज्ञाने.७.९१ ॥ ऐसें तरी जीवाचिये आंगवणें । इये मायानदीचें तरणें । हें कासयासारिखें बोलणें । म्हणावें पां ॥ ज्ञाने.७.९२ ॥ जरी अपथ्यशीळा व्याधी । आकळे साधूंसि दुर्जनाची बुद्धी । की रागी सांडी सिद्धी । आली सांती ॥ ज्ञाने.७.९३ ॥ जरी चोरा सभा दाटे । अथवा मीना गळ घोटे । ना तरी भेडा उलटे । विवसी जरी ॥ ज्ञाने.७.९४ ॥ पाडस वागुर करांडी । कां मुंगी मेरु वोलांडी । तरी मायेची पैलथडी । देखती जीव ॥ ज्ञाने.७.९५ ॥ म्हणऊन गा पंडुसुता । जैसी सकामा न जिणवेचि वनिता । तेवीं मायामय हे सरिता । न तरवे जीवां ॥ ज्ञाने.७.९६ ॥ [मामेव ये प्रपद्यन्ते] येथ एकचि लीला तरले । जे सर्वभावें मज भजले । तयां ऐलीच थडी सरलें । मायाजळ ॥ ज्ञाने.७.९७ ॥ जयां सद्गुरु तारू फुडें । जे अनुभवाचें कांसे गाढे । जयां आत्मनिवेदन तरांडे । आकळलें ॥ ज्ञाने.७.९८ ॥ जे अहंभावाचे वोझें सांडुनी । विकल्पाचिया झुळका चुकाउनि । अनुरागाचा निरुता होउनी । पाणिढाळ ॥ ज्ञाने.७.९९ ॥ जया ऐक्याचिया उतारा । बोधाचा जोडला तारा । मग निवृत्तीचिया पैल तीरा । झेंपावले जे ॥ ज्ञाने.७.१०० ॥ ते उपरतीच्या वांवीं सेलत । सोहंभावाचेनि थावें पेलत । मग निघाले अनकळित । निवृत्तितटीं ॥ ज्ञाने.७.१०१ ॥ येणें उपायें मज भजले । [मायामेतां तरन्ति ते] ते हे माझी माया तरले । [चूर्णिका] परी ऐसे भक्त विपाइले । बहुवस नाहीं ॥ ज्ञाने.७.१०२ ॥</p>
<p>न मां दुष्कृतिनो मूढाः प्रपद्यन्ते नराधमाः । माययापहृतज्ञाना आसुरं भावमाश्रिताः ॥ भ.गी.७.१५ ॥ चतुर्विधा भजन्ते मां जनाः सुकृतिनोऽर्जुन । आर्तो जिज्ञासुरर्थार्थी ज्ञानी च भरतर्षभ ॥ भ.गी.७.१६ ॥</p>
<p>[मूढाः] जे बहुतां एकां अवांतर । अहंकाराचा भूतसंचार । जाहाला म्हणोनि विसर । आत्मबोधाचा ॥ ज्ञाने.७.१०३ ॥ [दुष्कृतिनः] ते वेळीं नियमाचें वस्त्र नाठवे । पुढील अधोगतीची लाज नेणवे । आणि करितात जें न करावें । वेद म्हणे ॥ ज्ञाने.७.१०४ ॥ [नराधमाः] पाहें पां शरीराचिया गांवा । जयालागीं आले पांडवा । तो कार्यार्थ आघवा । सांडूनियां ॥ ज्ञाने.७.१०५ ॥ [आसुरं भावमाश्रिताः] इंद्रियग्रमींचे राजबिदीं । अहंममतेचिया जल्पवादीं । विकारांतरांची मांदी । मेळवूनियां ॥ ज्ञाने.७.१०६ ॥ [माययापहृतज्ञानाः] दुःखशोकांच्या घाईं । मारिलियाची सेचि नाहीं । हें सांगावया कारण काई । जे ग्रसिले माया ॥ ज्ञाने.७.१०७ ॥ [मां न प्रपद्यन्ते] म्हणोनि ते मातें चुकले । [चतुर्विधा इति] एक चतुर्विध मज भजले । जिहीं आत्महित केलें । वाढतें गा ॥ ज्ञाने.७.१०८ ॥ [आर्त इति] तो पहिला आर्त म्हणिजे । दुसरा जिज्ञासु बोलिजे । तिजा अर्थार्थी जाणिजे । ज्ञानिया चौथा ॥ ज्ञाने.७.१०९ ॥</p>
<p>तेषां ज्ञानी नित्ययुक्त एकभक्तिर्विशिष्यते । प्रियो हि ज्ञानिनोऽत्यर्थमहं स च मम प्रियः ॥ भ.गी.७.१७ ॥</p>
<p>[तेषां] तेथ आर्त तो आर्तीचेनि व्याजें । जिज्ञासु तो जाणावयालागीं भजे । तिजेनि तेणें इच्छिजे । अर्थसिद्धि ॥ ज्ञाने.७.११० ॥ मग चौथियाच्या ठायीं । कांहींच करणें नाहीं । म्हणोनि भक्त एक पाहीं । ज्ञानिया जो ॥ ज्ञाने.७.१११ ॥ [ज्ञानी नित्ययुक्तः] जे तया ज्ञानाचेनि प्रकाशें । फिटलें भेदाचें कडवसें । मग मीचि जाहला समरसें । आणि भक्तही तेवींचि ॥ ज्ञाने.७.११२ ॥ परी आणिकांचिये दिठी नावेक । जैसा स्फटिकचि भासे उदक । तैसा ज्ञानी नव्हे कौतुक । सांगतां तो ॥ ज्ञाने.७.११३ ॥ जैसा वारा कां गगनीं विरे । मग वारेपण वेगळें नुरे । तेवीं भक्त हे पैज न सरे । जरी ऐक्या आला ॥ ज्ञाने.७.११४ ॥ [एकभक्तिर्विशिष्यते] जरी पवन हालवूनि पाहिजे । तरी गगनावेगळा देखिजे । येऱ्हवीं गगन तों सहजें । असे जैसें ॥ ज्ञाने.७.११५ ॥ तैसें शरीरीं हन कर्में । तो भक्त ऐसा गमे । परी अंतरप्रतीतिधर्में । मीचि जाला ॥ ज्ञाने.७.११६ ॥ [प्रियो हीति] आणि ज्ञानाचेनि उजिडलेपणें । मी आत्मा ऐसें तो जाणे । म्हणऊनि मीही तैसेंचि म्हणें । उचंबळलासांता ॥ ज्ञाने.७.११७ ॥ हां गा जीवापैलीकडिली खुणे । जो पावोनि वावरों जाणे । तो देहाचेनि वेगळेपणें । काय वेगळा होय ॥ ज्ञाने.७.११८ ॥</p>
<p>उदाराः सर्व एवैते ज्ञानी त्वात्मैव मे मतम् । आस्थितः स हि युक्तात्मा मामेवानुत्तमां गतिम् ॥ भ.गी.७.१८ ॥</p>
<p>[उदारा इति] म्हणोनि आपुलाल्या हिताचेनि लोभें । मज आवडे तोही भक्त झोंबे । परी मीचि करी वालभें । ऐसा ज्ञानिया एक ॥ ज्ञाने.७.११९ ॥ पाहें पां दुभतेयाचिया आशा । जग धेनूसि करीतसे फांसा । परी दोरेंवीण कैसा । वत्सा चाबळी ॥ ज्ञाने.७.१२० ॥ कां जे तनुमनप्राणें । तें आणिक कांहींचि नेणे । देखतसांतें म्हणे । हे माय माझी ॥ ज्ञाने.७.१२१ ॥ तें येणेंमानें अनन्यगती । म्हणऊनि धेनूही तैसीचि प्रीती । तयालागीं लक्ष्मीपती । बोलिले साचें ॥ ज्ञाने.७.१२२ ॥ हें असो मग म्हणितलें । जे कां तुज सांगीतले । तेही भक्त भले । पढियंते आम्हां ॥ ज्ञाने.७.१२३ ॥ [आस्थित इति] परी जाणोनियां मातें । जे पाहों विसरले माघौतें । जैसें सागरा येऊनि सरिते । मुरडावें ठेलें ॥ ज्ञाने.७.१२४ ॥ तैसी अंतःकरणकुहरीं जन्मली । जयाची प्रतीतिगंगा मज मीनली । तो मी हे काय बोली । फार करूं ॥ ज्ञाने.७.१२५ ॥ येऱ्हवीं ज्ञानिया जो म्हणिजे । तो चैतन्यचि केवळ माझें । हें न म्हणावें परी काय कीजे । न बोलणें बोलों ॥ ज्ञाने.७.१२६ ॥</p>
<p>बहूनां जन्मनामन्ते ज्ञानवान्मां प्रपद्यते । वासुदेवः सर्वमिति स महात्मा सुदुर्लभः ॥ भ.गी.७.१९ ॥</p>
<p>[बहूनां जन्मनामन्ते] जे तो विषयाची मोठी झाडी । माजि कामक्रोधांचीं सांकडीं । चुकवूनि आला पाडीं । सद्वासनेचिया ॥ ज्ञाने.७.१२७ ॥ मग साधुसंगें सुभटा । उजू सत्कर्माचिया वाटा । अप्रवृत्तीचा अव्हांटा । डावलूनी ॥ ज्ञाने.७.१२८ ॥ आणि जन्मशतांचा वाहतवणा । तेवीं आस्थेचिया न लेचि वाहणा । तेथ फळहेतूचा उगाणा । कवण चाळी ॥ ज्ञाने.७.१२९ ॥ ऐसा शरीरसंयोगाचिये राती- । माजि धांवतां सडिया आयती । तंव कर्मक्षयाची पाहाती । पाहांट जाली ॥ ज्ञाने.७.१३० ॥ [ज्ञानवान्] तैसीच गुरुकृपा उखा उजळली । ज्ञानाची वोतपली पडली । तेथ साम्याची ऋद्धि उघडली । तयाचिये दृष्टी ॥ ज्ञाने.७.१३१ ॥ [मां प्रपद्यते] ते वेळीं जयाकडे वास पाहे । तेउता मीचि तया एक आहें । अथवा निवांत जरी राहे । तरी मीचि तया ॥ ज्ञाने.७.१३२ ॥ हें असो आणिक कांहीं । तया सर्वत्र मीवांचूनि नाहीं । जैसें सबाह्य जळ डोहीं । बुडालिया घटा ॥ ज्ञाने.७.१३३ ॥ तैसा तो मजभीतरी । मी तया आंतबाहेरी । हें सांगिजेल बोलवरी । तैसें नव्हे ॥ ज्ञाने.७.१३४ ॥ म्हणोनि असो हें इयापरी । तो देखे ज्ञानाची वाखारी । तेणें संसरलेनि करी । आप विश्व ॥ ज्ञाने.७.१३५ ॥ [वासुदेवः सर्वमिति] हें समस्तही श्रीवासुदेव । ऐसा प्रतीतिरसाचा वोतला भाव । म्हणोनि भक्तांमाजी राव । आणि ज्ञानिया तोचि ॥ ज्ञाने.७.१३६ ॥ [स महात्मा सुदुर्लभः] जयाचिये प्रतीतीच्या वाखारां । पवाड होय चराचरा । तो महात्मा धनुर्धरा । दुर्लभ आथी ॥ ज्ञाने.७.१३७ ॥ [चूर्णिका] येर बहुत जोडती किरीटी । जयांचीं भजनें भोगासाठीं । जे आशातिमिरें दृष्टी- । मंद जाले ॥ ज्ञाने.७.१३८ ॥</p>
<p>कामैस्तैस्तैर्हृतज्ञानाः प्रपद्यन्तेऽन्यदेवताः । तं तं नियममास्थाय प्रकृत्या नियताः स्वया ॥ भ.गी.७.२० ॥</p>
<p>[कामैरिति] आणि फळाचिया हांवा । हृदयीं कामा जाला रिगावा । की तयाचिये घसणी दिवा । ज्ञानाचा गेला ॥ ज्ञाने.७.१३९ ॥ ऐसे उभयतां आंधारीं पडले । म्हणोनि पासींचि मातें चुकले । मग सर्वभावें अनुसरले । देवतांतरां ॥ ज्ञाने.७.१४० ॥ [प्रकृत्या नियताः स्वया] आधींच प्रकृतीचे पाइक । वरी भोगालागीं तंव रंक । मग तेणें लोलुपत्वें कौतुक । कैसेनि भजती ॥ ज्ञाने.७.१४१ ॥ [तं तं नियममास्थाय] कवणी तिया नियमबुद्धि । कैसिया हन उपचारसमृद्धि । कां अर्पण यथाविधि । विहित करणें ॥ ज्ञाने.७.१४२ ॥</p>
<p>यो यो यां यां तनुं भक्तः श्रद्धयार्चितुमिच्छति । तस्य तस्याचलां श्रद्धां तामेव विदधाम्यहम् ॥ भ.गी.७.२१ ॥</p>
<p>[यो य इति] पैं जो जिये देवतांतरीं । भजावयाची चाड करी । [तस्य तस्येति] तयाची ते चाड पुरी । पुरविता मी ॥ ज्ञाने.७.१४३ ॥ देवोदेवीं मीचि पाहीं । हाही निश्चय त्यासि नाहीं । भाव ते ते ठायीं । वेगळाला धरी ॥ ज्ञाने.७.१४४ ॥</p>
<p>स तया श्रद्धया युक्तस्तस्याराधनमीहते । लभते च ततः कामान्मयैव विहितान्हि तान् ॥ भ.गी.७.२२ ॥</p>
<p>[स तयेति] मग तिया श्रद्धायुक्त । तेथिंचे आराधना जें उचित । तें सिद्धिवरी समस्त । वर्तों लागे ॥ ज्ञाने.७.१४५ ॥ [लभते इति] ऐसें जेणें जें भाविजे । तें फळ तेणें पाविजे । परी तेंही सकळ निपजे । मजचिस्तव ॥ ज्ञाने.७.१४६ ॥</p>
<p>अन्तवत्तु फलं तेषां तद्भवत्यल्पमेधसाम् । देवान्देवयजो यान्ति मद्भक्ता यान्ति मामपि ॥ भ.गी.७.२३ ॥</p>
<p>[अन्तवत्तु फलं तेषां] परी ते भक्त मातें नेणती । जे कल्पनेबाहेरी न निघती । म्हणोनि कल्पित फळा पावती । अंतवंत ॥ ज्ञाने.७.१४७ ॥ [तद्भवत्यल्पमेधसां] किंबहुना ऐसें भजन । तें संसाराचेंचि साधन । येर फळभोग तो स्वप्न । नावभरी दिसे ॥ ज्ञाने.७.१४८ ॥ [देवान्देवयजो यान्ति] हें असो परौतें । मग हो कां आवडतें । परी यजी जो देवतांतें । तो देवत्वासीचि ये ॥ ज्ञाने.७.१४९ ॥ [मद्भक्ता यान्ति मामपि] येर तनुमनप्राणीं । जे अनुसरले माझेयाचि वाहणीं । ते देहाच्या निर्वाणीं । मीचि होती ॥ ज्ञाने.७.१५० ॥</p>
<p>अव्यक्तं व्यक्तिमापन्नं मन्यन्ते मामबुद्धयः । परं भावमजानन्तो ममाव्ययमनुत्तमम् ॥ भ.गी.७.२४ ॥</p>
<p>[अबुद्धयः] परी तैसें न करिती प्राणिये । वांयां आपल्या हितीं वाणिये । जे पोंहताति पाणियें । तळहातिंचेनि ॥ ज्ञाने.७.१५१ ॥ [ममाव्ययं] नाना अमृताच्या सागरीं बुडिजे । मग तोंडा कां वज्रमिठी पाडिजे । आणि मनीं तरी आठविजे । थिल्लरोदकातें ॥ ज्ञाने.७.१५२ ॥ हें ऐसें कासया करावें । जें अमृतींही रिगोनि मरावें । तें सुखें अमृत होऊनि कां नसावें । अमृतामाजी ॥ ज्ञाने.७.१५३ ॥ तैसा फळहेतूचा पांजरा । सांडूनियां धनुर्धरा । [अनुत्तमं] कां प्रतीतिपाखीं चिदंबरा । गोसाविया नोहावें ॥ ज्ञाने.७.१५४ ॥ जेथ उंचावलेनि पवाडें । सुखाचा पैसार जोडे । आपुलेनि सुरवाडें । उडों ये ऐसा ॥ ज्ञाने.७.१५५ ॥ [अव्यक्तं व्यक्तिमापन्नं मन्यन्ते मां] तया उमपा माप कां सुवावें । मज अव्यक्ता व्यक्त कां मानावें । सिद्ध असतां कां निमावें । साधनवरी ॥ ज्ञाने.७.१५६ ॥ [परं भावमजानन्तो] परी हा बोल आघवा । जरी विचारिजतसे पांडवा । तरी विशेषें या जीवा । न चोजवे गा ॥ ज्ञाने.७.१५७ ॥</p>
<p>नाहं प्रकाशः सर्वस्य योगमायासमावृतः । मूढोऽयं नाभिजानाति लोको मामजमव्ययम् ॥ भ.गी.७.२५ ॥</p>
<p>[योगमायासमावृतः] कां जे योगमायापडळें । [मूढोऽयं लोकः] हे जाले आहाती आंधळे । [नाहं प्रकाशः सर्वस्य] म्हणोनि प्रकाशाचेनि देहबळें । [नाभिजानाति] न देखती मातें ॥ ज्ञाने.७.१५८ ॥ [मां] येऱ्हवीं मी नसें ऐसें । काय वस्तुजात असे । [अजं] पाहें पां लवण जळरसें । रहित आहे ॥ ज्ञाने.७.१५९ ॥ [अव्ययं] पवन कवणातें न शिवेचि । आकाश कें न समायेचि । हें असो एक मीचि । विश्वीं आहें ॥ ज्ञाने.७.१६० ॥</p>
<p>वेदाहं समतीतानि वर्तमानानि चार्जुन । भविष्याणि च भूतानि मां तु वेद न कश्चन ॥ भ.गी.७.२६ ॥</p>
<p>[वेदाहं समतीतानि] येथें भूतें जियें अतीतलीं । तियें मीचि होऊनि ठेलीं । [वर्तमानानि चार्जुन] आणि वर्तत आहाति जेतुलीं । तींही मीचि ॥ ज्ञाने.७.१६१ ॥ [मां तु वेद न कश्चन] कां भविष्यमाणें जियें हीं । तींही मजवेगळीं नाहीं । हा बोलचि येऱ्हवीं कांहीं । होय ना जाय ॥ ज्ञाने.७.१६२ ॥ दोराचिया सापासी । डोंबा बडिया ऐसी । संख्या न करवे कोण्हासी । तेवीं भूतांसि मिथ्यत्वें ॥ ज्ञाने.७.१६३ ॥ ऐसा मी पंडुसुता । अनुस्यूत सदा असतां । या संसार जो भूतां । तो आनें बोलें ॥ ज्ञाने.७.१६४ ॥ तरी तेचि आतां थोडीसी । गोठी सांगिजेल परियेसीं । जेथ अहंकारतनूंसी । वालभ पडिलें ॥ ज्ञाने.७.१६५ ॥</p>
<p>इच्छाद्वेषसमुत्थेन द्वन्द्वमोहेन भारत । सर्वभूतानि सम्मोहं सर्गे यान्ति परन्तप ॥ भ.गी.७.२७ ॥</p>
<p>[इच्छाद्वेषसमुत्थेन] तेथ इच्छा हे कुमारी जाली । मग ते कामाचिया तारुण्या आली । तेथ द्वेषेंसीं मांडिली । वराडिक ॥ ज्ञाने.७.१६६ ॥ [द्वन्द्वमोहेन भारत] तया दोघांस्तव जन्मला । ऐसा द्वंद्वमोह जाला । मग तो आजेयानें वाढविला । अहंकारें ॥ ज्ञाने.७.१६७ ॥ तो धृतीसि सदा प्रतिकूळ । नियमाही नागवे स्थूळ । आशारसें दोंदिल । जालासांता ॥ ज्ञाने.७.१६८ ॥ असंतुष्टीचिया मदिरा । मत्त होवोनि धनुर्धरा । विषयाचे वोवरां । विकृतीसीं असे ॥ ज्ञाने.७.१६९ ॥ तेणें भावशुद्धीचिया वाटे । विखुरले विकल्पाचे कांटे । मग चिरिले अव्हांटे । अप्रवृत्तीचे ॥ ज्ञाने.७.१७० ॥ [सर्वभूतानि संमोहं] तेणें भूतें भांबावलीं । [सर्गे यान्ति परन्तप] म्हणोनि संसाराचिया आडवामाजि पडिलीं । मग महादुःखाच्या घेतलीं । वोझेंवरी ॥ ज्ञाने.७.१७१ ॥</p>
<p>येषां त्वन्तगतं पापं जनानां पुण्यकर्मणाम् । ते द्वन्द्वमोहनिर्मुक्ता भजन्ते मां दृढव्रताः ॥ भ.गी.७.२८ ॥</p>
<p>[येषां त्वन्तगतं पापं] ऐसे विकल्पाचे वायाणे । कांटे देखोनि सिसाणे । जे मतिभ्रमाचें पासावणें । घेतीचिना ॥ ज्ञाने.७.१७२ ॥ उजू एकनिष्ठेच्या पाउलीं । रगडूनि विकल्पाचिया भाली । महापातकांची सांडिली । अटवी [जनानां] जिहीं ॥ ज्ञाने.७.१७३ ॥ [पुण्यकर्मणां] मग पुण्याचे धावा घेतले । [भजन्ते मां दृढव्रताः] आणि माझी जवळीक पावले । [ते द्वन्द्वमोहनिर्मुक्ताः] किंबहुना ते चुकले । वाटवधेयां ॥ ज्ञाने.७.१७४ ॥</p>
<p>जरामरणमोक्षाय मामाश्रित्य यतन्ति ये । ते ब्रह्म तद्विदुः कृत्स्नमध्यात्मं कर्म चाखिलम् ॥ भ.गी.७.२९ ॥</p>
<p>[जरामरणमोक्षाय] येऱ्हवीं तरी पार्था । जन्ममरणाची निमे कथा । [यतन्ति ये] ऐसिया प्रयत्नातें आस्था । विये जयांची ॥ ज्ञाने.७.१७५ ॥ [ते ब्रह्म तद्विदुः कृत्स्नं] तयां तो प्रयत्नचि एके वेळे । मग समग्र परब्रह्म फळे । जया पिकलेया रस गळे । पूर्णतेचा ॥ ज्ञाने.७.१७६ ॥ ते वेळीं कृतकृत्यता जग भरे । [अध्यात्मं कर्म चाखिलं] तेथ अध्यात्माचें नवलपण पुरे । कर्माचें काम सरे । विरमे मन ॥ ज्ञाने.७.१७७ ॥ ऐसा अध्यात्मलाभ तया । होय गा धनंजया । [मामाश्रित्य] भांडवल जया । उद्यमीं मी ॥ ज्ञाने.७.१७८ ॥ [चूर्णिका] तयातें साम्याचिये वाढी । ऐक्याची सांदे कुळवाडी । तेथ भेदाचिया दुबळवाडी । नेणिजे तया ॥ ज्ञाने.७.१७९ ॥</p>
<p>साधिभूताधिदैवं मां साधियज्ञं च ये विदुः । प्रयाणकालेऽपि च मां ते विदुर्युक्तचेतसः ॥ भ.गी.७.३० ॥ ॐ तत्सदिति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे ज्ञानविज्ञानयोगो नाम सप्तमोऽध्यायः ॥ भ.गी.७.पुष्पिका ॥</p>
<p>[साधिभूताधिदैवं मां] जिहीं साधिभूता मातें । प्रतीतीचेनि हातें । धरूनि अधिदैवातें । शिवतले गा ॥ ज्ञाने.७.१८० ॥ [साधियज्ञं च ये विदुः] जया जाणिवेचेनि वेगें । मी अधियज्ञ दृष्टी रिगें । [प्रयाणकालेऽपि च मां] ते तनूचेनि वियोगें । विऱ्हये नव्हती ॥ ज्ञाने.७.१८१ ॥ येऱ्हवीं आयुष्याचें सूत्र विघडतां । भूतांची उमटे खडाडता । काय न मरतयाहि चित्ता । युगांत नोहे ॥ ज्ञाने.७.१८२ ॥ परी नेणों कैसें पैं गा । जे जडोनि गेले माझिया आंगा । ते प्रयाणींचिया लगबगा । न सांडितीच मातें ॥ ज्ञाने.७.१८३ ॥ [ते विदुर्युक्तचेतसः] येऱ्हवीं तरी जाण । ऐसे जे निपुण । तेचि अंतःकरण- । युक्त योगी ॥ ज्ञाने.७.१८४ ॥ [उत्तराध्यायबीजं] तंव इये शब्दकुपिकेतळीं । नोडवेचि अवधानाची अंजुळी । जे नावेक अर्जुन तये वेळीं । मागांचि होता ॥ ज्ञाने.७.१८५ ॥ जेथ तद्ब्रह्मवाक्यफळें । जियें नानार्थरसें रसाळें । बहकतें आहाति परिमळें । भावाचेनि ॥ ज्ञाने.७.१८६ ॥ सहज कृपामंदानिळें । श्रीकृष्णद्रुमाचीं वचनफळें । अर्जुनश्रवणाचिये खोळे । अवचित पडलीं ॥ ज्ञाने.७.१८७ ॥ तियें प्रमेयांचीं हो कां वळलीं । की ब्रह्मरसाच्या सागरीं चुबुकळिलीं । मग तैसींच कां घोळिलीं । परमानंदें ॥ ज्ञाने.७.१८८ ॥ तेणें बरवेपणें निर्मळें । अर्जुना उन्मेषाचे डोहळे । घेताति गळाळे । विस्मयामृताचे ॥ ज्ञाने.७.१८९ ॥ तिया सुखसंपत्ति जोडलिया । मग स्वर्गा वाये वांकुलिया । हृदयाच्या जीवीं गुतकुलिया । होत आहाती ॥ ज्ञाने.७.१९० ॥ ऐसें वरचिलीचि बरवा । सुख जावों लागलें फावा । तंव रसस्वादाचिया हांवा । लाहो केला ॥ ज्ञाने.७.१९१ ॥ झडकरी अनुमानाचेनि करतळें । घेऊनि तियें वाक्यफळें । प्रतीतिमुखीं एके वेळे । घालूं पाहे ॥ ज्ञाने.७.१९२ ॥ तंव विचाराचिया रसना न दाटती । परी हेतूच्या दशनीं न फुटती । ऐसें जाणोनि सुभद्रापती । चुंबीचिना ॥ ज्ञाने.७.१९३ ॥ मग चमत्कारला म्हणे । इये जळींचीं मा तारागणें । कैसा झकविलों असलागपणें । अक्षरांचेनि ॥ ज्ञाने.७.१९४ ॥ इयें पदें नव्हती फुडिया । गगनाचिया घडिया । येथ आमुची मती बुडालिया । थाव न निघे ॥ ज्ञाने.७.१९५ ॥ वांचूनि जाणावयाची कें गोठी । ऐसें जीवीं कल्पूनि किरीटी । तिया पुनरपि केली दृष्टी । यादवेंद्रा ॥ ज्ञाने.७.१९६ ॥ मग विनविलें सुभटें । हां हो जी ये एकवाटे । सातही पदें अनुच्छिष्टें । नवलें आहाती ॥ ज्ञाने.७.१९७ ॥ येऱ्हवीं अवधानाचेनि वहिलेपणें । नाना प्रमेयांचे उगाणे । काय श्रवणाचेनि आंगवणें । बोलों राहती ॥ ज्ञाने.७.१९८ ॥ परी तैसें हें नोहेचि देवा । देखिला अक्षरांचा मेळावा । आणि विस्मयाचिया जीवा । विस्मयो जाला ॥ ज्ञाने.७.१९९ ॥ कानाचेनि गवाक्षद्वारें । बोलाचे रश्मी अभ्यंतरें । पाहेना तंव चमत्कारें । अवधान ठाकलें ॥ ज्ञाने.७.२०० ॥ तेवींचि अर्थाची चाड मज आहे । ते सांगतांही वेळ न साहे । ह्मणूनि निरूपण लवलाहें । कीजो देवा ॥ ज्ञाने.७.२०१ ॥ असा मागील पडताळा घेउनी । पुढां अभिप्राय दृष्टी सूनी । तेवींचिमाजि शिरउनी । आर्ती आपुली ॥ ज्ञाने.७.२०२ ॥ कैसी पुसती पाहें पां जाणिव । भिडेचि तरी लंघों नेदी शींव । येऱ्हवीं श्रीकृष्णहृदयासि खेंव । देवों सरला ॥ ज्ञाने.७.२०३ ॥ अहो श्रीगुरूतें जैं पुसावें । तैं येणेंमानें सावध व्हावें । हें एकचि जाणे आघवें । सव्यसाची ॥ ज्ञाने.७.२०४ ॥ आतां तयाचें तें प्रश्न करणें । वरी सर्वज्ञ श्रीहरीचें बोलणें । हें संजयो आवडलेपणें । सांगेल कैसें ॥ ज्ञाने.७.२०५ ॥ तिये अवधान द्यावें गोठी । बोलिजेल नीट मऱ्हाठी । जैसी कानाचे आधीं दृष्टी । उपेगा जाये ॥ ज्ञाने.७.२०६ ॥ बुद्धीचिया जिभा । बोलाचा न चाखतां गाभा । अक्षरांचिया भांबा । इंद्रियें जिती ॥ ज्ञाने.७.२०७ ॥ पाहा पां मालतीचे कळे । घ्राणासि कीर वाटले परिमळें । परी वरचिया बरवा काइ डोळे । सुखिवे नव्हती ॥ ज्ञाने.७.२०८ ॥ तैसें देशियेचिया हवावा । इंद्रियें करिती राणिवा । मग प्रमेयाचिया गांवा । लेसां जाइजे ॥ ज्ञाने.७.२०९ ॥ ऐसेनि नागरपणें । बोल निमे तें बोलणें । ऐका ज्ञानदेव म्हणे । निवृत्तीचा ॥ ज्ञाने.७.२१० ॥</p>
<p>इति श्रीज्ञानेश्वरविरचितायां भावार्थदीपिकायां सप्तमोऽध्यायः ॥ ७ ॥ श्लोक ३०, ओव्या २१०.</p>
</section>
</body>
</html>
