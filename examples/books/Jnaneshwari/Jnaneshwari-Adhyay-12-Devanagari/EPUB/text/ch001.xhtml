<?xml version="1.0" encoding="UTF-8"?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" xml:lang="en-US">
<head>
  <meta charset="utf-8" />
  <meta name="generator" content="pandoc" />
  <title>ch001.xhtml</title>
  <style>
    code{white-space: pre-wrap;}
    span.smallcaps{font-variant: small-caps;}
    span.underline{text-decoration: underline;}
    div.column{display: inline-block; vertical-align: top; width: 50%;}
    div.hanging-indent{margin-left: 1.5em; text-indent: -1.5em;}
    ul.task-list{list-style: none;}
  </style>
  <link rel="stylesheet" type="text/css" href="../styles/stylesheet1.css" />
</head>
<body epub:type="bodymatter">
<section id="shreejñāneshwarī-adhyay-12-devanagari" class="level1 unnumbered">
<h1 class="unnumbered">ShreeJñāneshwarī Adhyay 12 Devanagari</h1>
<p>॥ श्रीज्ञानेश्वरी ॥</p>
<p>अध्याय १२ वा</p>
<p>जयजय वो शुद्धे । उदार प्रसिद्धे । अनवरत आनंदें । वर्षतिये ॥ ज्ञाने.१२.१ ॥ विषयव्याळें मिठी । दिधलिया नुठी ताठी । ते तुझीये कृपादृष्टी । निर्विष होय ॥ ज्ञाने.१२.२ ॥ तरि कवणातें ताप पोळी । कैसेनि वो शोक जाळी । जरि प्रसादरसकल्लोळीं । पुरें येसी तूं ॥ ज्ञाने.१२.३ ॥ योगसुखाचे सोहळे । सेवकां तुझेनि स्नेहाळें । सोहंसिद्धी लळे । पाळिसी तूं ॥ ज्ञाने.१२.४ ॥ आधारशक्तीचिया अंकी । वाढविसी कौतुकी । हृदयाकाशपालखीं । परिये देसी निजें ॥ ज्ञाने.१२.५ ॥ प्रत्यक्ज्योतीची वोवाळणी । करिसी मनपवनाचीं खेळणीं । आत्मसुखाचीं बाळलेणीं । लेवविसी ॥ ज्ञाने.१२.६ ॥ सतरावियेचें स्तन्य देसी । अनाहताचा हल्लर गासी । समाधिबोधें निजविसी । बुझाउनी ॥ ज्ञाने.१२.७ ॥ म्हणोनि साधकां तूं माउली । पिके सारस्वत तुझिया पाउलीं । याकारणें मी साउली । न संडीं तुझी ॥ ज्ञाने.१२.८ ॥ अहो सद्गुरूंचिये कृपादृष्टी । तुझें कारुण्य जयातें अधिष्ठी । तो सकळ विद्यांचिये सृष्टी । धात्रा होय ॥ ज्ञाने.१२.९ ॥ म्हणोनि अंबे श्रीमंते । निजजनकल्पलते । आज्ञापीं मातें । ग्रंथनिरूपणीं ॥ ज्ञाने.१२.१० ॥ नवरसीं भरवीं सागर । करवीं उचित रत्नांचे आगर । भावार्थाचे गिरिवर । निफजवीं माये ॥ ज्ञाने.१२.११ ॥ साहित्यसोनियाचिया खाणी । उघडवीं देशियेचिया क्षोणी । विवेकवल्लीची लावणी । हों देईं सैंघ ॥ ज्ञाने.१२.१२ ॥ संवादफळनिधानें । प्रमेयाचीं उद्यानें । लावीं म्हणें गहनें । निरंतर ॥ ज्ञाने.१२.१३ ॥ पाखांडाचे दरकुटे । मोडीं वाग्वाद अव्हांटे । कुतर्काचीं दुष्टें । सावजें फेडीं ॥ ज्ञाने.१२.१४ ॥ श्रीकृष्णगुणीं मातें । सर्वत्र करीं वो सरतें । राणिवे बैसवीं श्रोतयांतें । श्रवणाचिये ॥ ज्ञाने.१२.१५ ॥ ये मऱ्हाठियेचिया नगरीं । ब्रह्मविद्येचा सुकाळ करीं । घेणें देणें सुखचिवरी । हों देईं या जगा ॥ ज्ञाने.१२.१६ ॥ तूं आपुलेनि स्नेहपल्लवें । मातें पांघुरविशील सदैवें । तरि आतांचि हें आघवें । निर्मीन माये ॥ ज्ञाने.१२.१७ ॥ इये विनवणीयेसाठीं । अवलोकिलें गुरु कृपादृष्टी । म्हणे गीतार्थेंसीं उठीं । न बोलें बहु ॥ ज्ञाने.१२.१८ ॥ तेथ जी जी महाप्रसाद । म्हणोनि साविया जाहला आनंद । आतां निरोपीन प्रबंध । अवधान दीजे ॥ ज्ञाने.१२.१९ ॥</p>
<p>अर्जुन उवाच - एवं सततयुक्ता ये भक्तास्त्वां पर्युपासते । ये चाप्यक्षरमव्यक्तं तेषां के योगवित्तमाः ॥ भ.गी.१२.१ ॥</p>
<p>[अर्जुन उवाच] तरी सकळवीराधिराज । जो सोमवंशीं विजयध्वज । तो बोलता जाहाला आत्मज । पांडुनृपाचा ॥ ज्ञाने.१२.२० ॥ [प्रश्नप्रस्तावः] कृष्णातें म्हणे अवधारिलें । आपण विश्वरूप मज दाविलें । तें नवल म्हणोनि बिहालें । चित्त माझें ॥ ज्ञाने.१२.२१ ॥ आणि इये कृष्णमूर्तीची सवे । यालागीं सोय धरिली जीवें । तंव नको म्हणोनि देवें । वारिलें मातें ॥ ज्ञाने.१२.२२ ॥ तरि व्यक्त आणि अव्यक्त । हें तूंचि एक निभ्रांत । भक्ती पाविजे व्यक्त । अव्यक्तयोगें ॥ ज्ञाने.१२.२३ ॥ या दोनी जी वाटा । तूतें पावावया वैकुंठा । व्यक्ताव्यक्त दारवंठां । रिगिजे येथ ॥ ज्ञाने.१२.२४ ॥ पैं जे वानी श्यातुका । तेचि वेगळिये वाला येका । म्हणोनि एकदेशीया व्यापका । सरिसा पाड ॥ ज्ञाने.१२.२५ ॥ अमृताचिया सागरीं । जे लाभे सामर्थ्याची थोरी । तेचि दे अमृतलहरी । चुळी घेतलिया ॥ ज्ञाने.१२.२६ ॥ हे कीर माझ्या चित्तीं । प्रतीति आथि जी निरुती । परि पुसणें योगपती । तें याचिलागीं ॥ ज्ञाने.१२.२७ ॥ जें देवा तुम्ही नावेक । अंगीकारिलें व्यापक । तें साचचि की कवतिक । हें जाणावया ॥ ज्ञाने.१२.२८ ॥ [एवं सततयुक्ता इति] तरि तुजलागीं कर्म । तूंचि जयाचें परम । भक्तीसि मनोधर्म । विकोनि घातला ॥ ज्ञाने.१२.२९ ॥ इत्यादि सर्वीं परी । जे भक्त तूतें श्रीहरी । बांधोनियां जिव्हारीं । उपासिती ॥ ज्ञाने.१२.३० ॥ [ये चापि] आणि जें प्रणवापैलीकडे । [अक्षरमव्यक्तं] वैखरीयेसि जें कानडें । कायिसयाही सांगडें । नव्हेचि जें वस्तु ॥ ज्ञाने.१२.३१ ॥ तें अक्षर जी अव्यक्त । निर्दोष देशरहित । सोहंभावें उपासित । ज्ञानिये जें ॥ ज्ञाने.१२.३२ ॥ [तेषां के योगवित्तमाः] तयां आणि जी भक्तां । येरयेरांमाजि अनंता । कवणें योग तत्त्वता । जाणितला सांग ॥ ज्ञाने.१२.३३ ॥ इया किरीटीचिया बोला । तो जगद्बंधु संतोषला । म्हणे हो प्रश्न भला । जाणसी करूं ॥ ज्ञाने.१२.३४ ॥</p>
<p>श्रीभगवानुवाच - मय्यावेश्य मनो ये मां नित्ययुक्ता उपासते । श्रद्धया परयोपेतास्ते मे युक्ततमा मताः ॥ भ.गी.१२.२ ॥</p>
<p>[श्रीभगवानुवाच-श्रद्धया परयोपेताः] तरि अस्तगिरीचिया उपकंठीं । रिगालिया रविबिंबापाठीं । रश्मी जैसे किरीटी । संचरती ॥ ज्ञाने.१२.३५ ॥ कां वर्षाकाळीं सरिता । जैसी चढों लागे पांडुसुता । तैसी नीच नवी भजतां । श्रद्धा दिसे ॥ ज्ञाने.१२.३६ ॥ [मय्यावेश्य मन इति] परि ठाकिलियाहि सागर । जैसा मागीलही यावा अनिवार । तिये गंगेचिये ऐसा पडिभर । प्रेमभावा ॥ ज्ञाने.१२.३७ ॥ तैसें सर्वेंद्रियांसहित । मजमाजि सूनि चित्त । जे रात्रि दिवस न म्हणत । उपासिती ॥ ज्ञाने.१२.३८ ॥ [ते मे युक्ततमा मताः] इयापरी जे भक्त । आपणपें मज देत । तेचि मी योगयुक्त । परम मानीं ॥ ज्ञाने.१२.३९ ॥</p>
<p>ये त्वक्षरमनिर्देश्यमव्यक्तं पर्युपासते । सर्वत्रगमचिन्त्यं च कूटस्थमचलं ध्रुवम् ॥ भ.गी.१२.३ ॥</p>
<p>[ये त्वक्षरं] आणि येर तेही पांडवा । जे आरूढोनि सोहंभावा । झोंबती निरवयवा । अक्षरासी ॥ ज्ञाने.१२.४० ॥ [अनिर्देश्यं] मनाची नखी न लगे । जेथ बुद्धीची दृष्टी न रिगे । इंद्रियां कीर जोगें । काय होईल ॥ ज्ञाने.१२.४१ ॥ [अव्यक्तं] परि ध्यानाही कुवाडें । म्हणोनि एके ठायीं न सांपडे । व्यक्तीसि माजिवडें । कवणेही नोहे ॥ ज्ञाने.१२.४२ ॥ [सर्वत्रगं] जया सर्वत्र सर्वपणें । सर्वांहीं काळीं असणें । [अचिन्त्यं च] जें पावूनि चिंतवणें । हिंपुटी जाहलें ॥ ज्ञाने.१२.४३ ॥ जें होय ना नोहे । जें नाहीं ना आहे । ऐसें म्हणोनि उपाये । उपजतीचिना ॥ ज्ञाने.१२.४४ ॥ [कूटस्थमचलं ध्रुवं] जें चळे ना ढळे । सरे ना मैळे । [पर्युपासते] तें आपुलेनीचि बळें । आंगविलें जिहीं ॥ ज्ञाने.१२.४५ ॥</p>
<p>सन्नियम्येन्द्रियग्रमं सर्वत्र समबुद्धयः । ते प्राप्नुवन्ति मामेव सर्वभूतहिते रताः ॥ भ.गी.१२.४ ॥</p>
<p>[सन्नियम्येन्द्रियग्रमं] पैं वैराग्यमहापावकें । जाळूनि विषयांचि कटकें । अधपलीं तवकें । इंद्रियें धरिलीं ॥ ज्ञाने.१२.४६ ॥ मग संयमाची धाटी । सूनि मुरडिलीं उफराटीं । इंद्रियें कोंडिलीं कपाटीं । हृदयाचिया ॥ ज्ञाने.१२.४७ ॥ अपानींचिया तोंडा । लावोनि आसनमुद्रा सुहाडा । मूळबंधाचा हुडा । पन्नासिला ॥ ज्ञाने.१२.४८ ॥ आशेचे लाग तोडिले । अधैर्याचे कडे झाडिले । निद्रेचें शोधिलें । काळवखें ॥ ज्ञाने.१२.४९ ॥ वज्राग्नीचिया ज्वाळीं । करूनि सप्तधातूंची होळी । व्याधींच्या सिसाळीं । पूजिलीं यंत्रें ॥ ज्ञाने.१२.५० ॥ मग कुंडलिनियेचा टेंभा । आधारीं केला उभा । तया चोजवलें प्रभा । निमथावरी ॥ ज्ञाने.१२.५१ ॥ नवद्वारांचिया चौचकी । बाणूनि संयतीची अडवंकी । उघडली खिडकी । ककारांतींची ॥ ज्ञाने.१२.५२ ॥ प्राणशक्तिचामुंडे । प्रहारूनि संकल्पमेंढे । मनोमहिषाचेनि मुंडें । दिधलीं बळी ॥ ज्ञाने.१२.५३ ॥ चंद्रसूर्यां बुझावणी । करूनि अनाहताची सुडावणी । सतरावियेचें पाणी । जिंकिलें वेगीं ॥ ज्ञाने.१२.५४ ॥ मग मध्यमा मध्यविवरें । तेणें कोरिवें दादरें । ठाकिलें चवरें । ब्रह्मरंध्र ॥ ज्ञाने.१२.५५ ॥ वरी मकारांत सोपान । तें सांडोनियां गहन । काखे सूनियां गगन । भरलें ब्रह्मीं ॥ ज्ञाने.१२.५६ ॥ [सर्वत्र समबुद्धयः] ऐसे जे समबुद्धी । मिळावया सोहंसिद्धी । आंगविताति निरवधी । योगदुर्गें ॥ ज्ञाने.१२.५७ ॥ [ते प्राप्नुवन्ति मामेव] आपुलिया साटोवाटीं । शून्य घेती उठाउठी । तेही मातेंचि किरीटी । पावती गा ॥ ज्ञाने.१२.५८ ॥ वांचूनि योगाचेनि बळें । अधिक कांहीं मिळे । ऐसें नाहीं आगळें । कष्टचि तयां ॥ ज्ञाने.१२.५९ ॥</p>
<p>क्लेशोऽधिकतरस्तेषामव्यक्तासक्तचेतसाम् । अव्यक्ता हि गतिर्दुःखं देहवद्भिरवाप्यते ॥ भ.गी.१२.५ ॥</p>
<p>[सर्वभूतहिते रताः श्लो.४] जिहीं सकळभूतांचिया हितीं । [अव्यक्ताव्यक्तचेतसां] निरालंबीं अव्यक्ती । पसरलिया आसक्ती । भक्तीविणें ॥ ज्ञाने.१२.६० ॥ [क्लेशोऽधिकतरस्तेषां] तयां महेंद्रादि पदें । करिताति वाटवधें । आणि ऋद्धिसिद्धींचीं द्वंद्वें । पडोनि ठाती ॥ ज्ञाने.१२.६१ ॥ कामक्रोधांचे विलग । उठावती अनेग । आणि शून्येंसीं आंग । जुंझवावें की ॥ ज्ञाने.१२.६२ ॥ ताहानें ताहानचि पियावी । भुकेलिया भूकचि खावी । अहोरात्र वावीं । मवावा वारा ॥ ज्ञाने.१२.६३ ॥ उनिदियाचें पहुडणें । निरोधाचें वेल्हावणें । झाडांसि साजणें । चावळावें गा ॥ ज्ञाने.१२.६४ ॥ शीत वेंढावें । उष्ण पांघुरावें । वृष्टीचिया असावें । घराआंत ॥ ज्ञाने.१२.६५ ॥ किंबहुना पांडवा । हा अग्निप्रवेश नित्य नवा । भ्रतारावीण करावा । तो हा योग ॥ ज्ञाने.१२.६६ ॥ एथ स्वामीचें काज । ना बापिकें व्याज । परि मरणेंसीं जुंझ । नित्य नवें ॥ ज्ञाने.१२.६७ ॥ ऐसें मृत्यूहूनि तिख । कां घोटे कढत विख । डोंगर गिळतां मुख । न फाटे काई ॥ ज्ञाने.१२.६८ ॥ [अव्यक्ता हि गतिर्दुःखं] म्हणोनि योगाचिया वाटा । जे निगाले गा सुभटा । तयां दुःखाचाचि वांटा । भागा आला ॥ ज्ञाने.१२.६९ ॥ [देहवद्भिरवाप्यते] पाहें पां लोहाचे चणे । जैं बोचरिया पडती खाणें । तैं पोट भरणें की मरणें । शुद्धी नेणे ॥ ज्ञाने.१२.७० ॥ म्हणोनि समुद्र बाहीं । तरणें आथि केंहीं । कां गगनामाजि पायीं । खोलिजत असे ॥ ज्ञाने.१२.७१ ॥ वळघलिया रणाची थाटी । आंगीं न लगतां काठी । सूर्याची पाउठी । कां होय गा ॥ ज्ञाने.१२.७२ ॥ यालागीं पांगुळा हेवा । नव्हे वायूसि पांडवा । तेवीं देहवंतां जीवां । अव्यक्ती गति ॥ ज्ञाने.१२.७३ ॥ ऐसाही जरी धिंवसा । बांधोनियां आकाशा । झोंबती तरी क्लेशा । पात्र होती ॥ ज्ञाने.१२.७४ ॥ [चूर्णिका] म्हणोनि येर ते पार्था । नेणतीचि हे व्यथा । जे कां भक्तिपंथा । वोठंगले ॥ ज्ञाने.१२.७५ ॥</p>
<p>ये तु सर्वाणि कर्माणि मयि संन्यस्य मत्पराः । अनन्येनैव योगेन मां ध्यायन्त उपासते ॥ भ.गी.१२.६ ॥</p>
<p>[ये तु सर्वाणि कर्माणि] कर्मेंद्रियें सुखें । करिती कर्में अशेखें । जियें कां वर्णविशेखें । भागा आलीं ॥ ज्ञाने.१२.७६ ॥ विधीतें पाळित । निषेधातें गाळित । [मयि संन्यस्य] मज देऊनि जाळित । कर्मफळें ॥ ज्ञाने.१२.७७ ॥ ययापरी पाहीं । अर्जुना माझे ठाईं । संन्यसूनि नाहीं । करिती कर्में ॥ ज्ञाने.१२.७८ ॥ [मत्पराः] आणीकही जे जे सर्व । कायिक वाचिक मानसिक भाव । तयां मीवांचूनि धांव । आनौती नाहीं ॥ ज्ञाने.१२.७९ ॥ ऐसे जे मत्पर । [मां ध्यायन्त उपासते] उपासिती निरंतर । ध्यानमिषें घर । माझें झाले ॥ ज्ञाने.१२.८० ॥ [अनन्येनैव योगेन] जयांचिये आवडी । केली मजशीं कुळवाडी । भोग मोक्ष बापुडीं । त्यजिलीं कुळें ॥ ज्ञाने.१२.८१ ॥ ऐसे अनन्ययोगें । विकले जिवें मनें आंगें । तयांचें कायि एक सांगें । जें मी न करीं ॥ ज्ञाने.१२.८२ ॥</p>
<p>तेषामहं समुद्धर्ता मृत्युसंसारसागरात् । भवामि नचिरात्पार्थ मय्यावेशितचेतसाम् ॥ भ.गी.१२.७ ॥</p>
<p>[तेषां] किंबहुना धनुर्धरा । जो मातेचिया ये उदरा । तो मातेचा सोयरा । केतुला पां ॥ ज्ञाने.१२.८३ ॥ तेवीं मीं तयां । जैसे असती तैसियां । कळिकाळ नोकोनियां । घेतला पटा ॥ ज्ञाने.१२.८४ ॥ येऱ्हवीं तरी माझिया भक्तां । आणि संसाराची चिंता । काय समर्थाची कांता । कोरान्न मागे ॥ ज्ञाने.१२.८५ ॥ तैसे ते माझे । कलत्र हें जाणिजे । कायिसेनिही न लाजें । तयांचेनि मी ॥ ज्ञाने.१२.८६ ॥ [मृत्यु-संसारसागरात्] जन्ममृत्यूचिया लाटीं । झळंबती इया सृष्टी । तें देखोनियां पोटीं । ऐसें जाहालें ॥ ज्ञाने.१२.८७ ॥ भवसिंधूचेनि माजें । कवणासि धाक नुपजे । तेथ जरी की माझे । बिहिती हन ॥ ज्ञाने.१२.८८ ॥ [न चिरात्पार्थ] म्हणोनि गा पांडवा । मूर्तींचा मेळावा । करूनि त्यांचिया गांवा । धांवत आलों ॥ ज्ञाने.१२.८९ ॥ नामाचेया सहसवरी । नावा इया अवधारीं । सजूनियां संसारीं । तारू जाहलों ॥ ज्ञाने.१२.९० ॥ सडे जे देखिले । ते ध्यानकांसे लाविले । परिग्रही घातले । तरियांवरी ॥ ज्ञाने.१२.९१ ॥ प्रेमाची पेटी । बांधली एकाचिया पोटीं । मग आणिले तटीं । सायुज्याचिया ॥ ज्ञाने.१२.९२ ॥ परि भक्तांचेनि नांवें । चतुष्पदादि आघवे । वैकुंठींचिये राणिवे । योग्य केले ॥ ज्ञाने.१२.९३ ॥ [अहं समुद्धर्ता] म्हणोनि गा भक्तां । नाहीं एकही चिंता । तयांतें समुद्धर्ता । [भवामि] आथि मी सदा ॥ ज्ञाने.१२.९४ ॥ [मय्यावेशितचेतसां] आणि जेव्हांचि कां भक्ती । दिधली आपुली चित्तवृत्ती । तेव्हांचि मज सूती । त्यांचिये नाटीं ॥ ज्ञाने.१२.९५ ॥ [चूर्णिका] याकारणें गा भक्तराया । हा मंत्र तुवां धनंजया । शिकिजे जे यया । मार्गा भजिजे ॥ ज्ञाने.१२.९६ ॥</p>
<p>मय्येव मन आधत्स्व मयि बुद्धिं निवेशय । निवसिष्यसि मय्येव अत ऊर्ध्वं न संशयः ॥ भ.गी.१२.८ ॥</p>
<p>[मय्येव मन आधत्स्व] अगा मानस हें एक । माझ्या स्वरूपीं सवृत्तिक । [मयि बुद्धिं निवेशय] करूनि घालीं निष्टंक । बुद्धि निश्चयेंसीं ॥ ज्ञाने.१२.९७ ॥ [निवसिष्यसि मय्येव] इयें दोनीं सरिसीं । मजमाजि प्रेमेंसीं । रिगालीं तरी पावसी । मातें तूं गा ॥ ज्ञाने.१२.९८ ॥ जे मन बुद्धि इहीं । घर केलें माझ्या ठायीं । तरि सांगें मग काई । मी तूं उरे ॥ ज्ञाने.१२.९९ ॥ [अत ऊर्ध्वं] म्हणोनि दीप पालवे । सवेंचि तेज मालवे । कां रविबिंबासवें । प्रकाश जाय ॥ ज्ञाने.१२.१०० ॥ उचललेल्या प्राणासरिसीं । इंद्रियेंही निगती जैसीं । तैसा मनबुद्धिपासीं । अहंकार ये ॥ ज्ञाने.१२.१०१ ॥ [न संशयः] म्हणोनि माझिया स्वरूपीं । मन बुद्धि इयें निक्षेपीं । येतुलेनि सर्वव्यापी । मीचि होसी ॥ ज्ञाने.१२.१०२ ॥ यया बोला कांहीं । अनारिसें नाहीं । आपली आण पाहीं । वाहतसें गा ॥ ज्ञाने.१२.१०३ ॥</p>
<p>अथ चित्तं समाधातुं न शक्नोषि मयि स्थिरम् । अभ्यासयोगेन ततो मामिच्छाप्तुं धनञ्जय ॥ भ.गी.१२.९ ॥</p>
<p>[अथ चित्तमिति] अथवा हें चित्त । मनबुद्धिसहित । माझ्या हातीं अचुंबित । न शकसी देवों ॥ ज्ञाने.१२.१०४ ॥ [अभ्यासयोगेनेति] तरि गा ऐसें करीं । यया आठां पाहारांमाझारीं । मोटकें निमिषभरी । देत जाईं ॥ ज्ञाने.१२.१०५ ॥ मग जें जें कां निमिख । देखेल माझें मुख । तेतुलें अरोचक । विषयीं घेईल ॥ ज्ञाने.१२.१०६ ॥ जैसें शरत्काल रिगे । आणि सरिता वोहटूं लागे । तैसें चित्त काढेल वेगें । प्रपंचौनी ॥ ज्ञाने.१२.१०७ ॥ मग पुनवेहूनि जैसें । शशिबिंब दिसेंदिसें । हारपत अंवसे । नाहींचि होय ॥ ज्ञाने.१२.१०८ ॥ तैसें भोगाआंतूनि निगतां । चित्त मजमाजि रिगतां । हळूहळू पांडुसुता । मीचि होसील ॥ ज्ञाने.१२.१०९ ॥ अगा अभ्यासयोग म्हणिजे । तो हा एक जाणिजे । येणें कांहीं न निपजे । ऐसें नाहीं ॥ ज्ञाने.१२.११० ॥ पैं अभ्यासाचेनि बळें । एकां गति अंतराळें । व्याघ्र सर्प प्रांजळे । केले एकी ॥ ज्ञाने.१२.१११ ॥ विष की आहारीं पडे । समुद्रीं पायवाट जोडे । एकी वाग्ब्रह्म थोकडें । अभ्यासें केलें ॥ ज्ञाने.१२.११२ ॥ म्हणोनि अभ्यासासि कांहीं । सर्वथा दुष्कर नाहीं । यालागिं माझ्या ठाईं । अभ्यासें मिळें ॥ ज्ञाने.१२.११३ ॥</p>
<p>अभ्यासेऽप्यसमर्थोऽसि मत्कर्मपरमो भव । मदर्थमपि कर्माणि कुर्वन्सिद्धिमवाप्स्यसि ॥ भ.गी.१२.१० ॥</p>
<p>[अभ्यासेऽप्यसमर्थोऽसि] कां अभ्यासाही लागीं । कस नाहीं तुझिया आंगीं । तरि आहासी जया भागीं । तैसाचि अस ॥ ज्ञाने.१२.११४ ॥ इंद्रियें न कोंडीं । भोगातें न तोडीं । अभिमान न सांडीं । स्वजातीचा ॥ ज्ञाने.१२.११५ ॥ कुळधर्म चाळीं । विधिनिषेध पाळीं । मग सुखें तुज सरळी । दिधली आहे ॥ ज्ञाने.१२.११६ ॥ [मत्कर्मपरमो भव] परि मनें वाचा देहें । जैसा जो व्यापार होये । तो मी करीत आहें । ऐसें न म्हणें ॥ ज्ञाने.१२.११७ ॥ करणें कां न करणें । हें आघवें तोचि जाणे । विश्व चळतसे जेणें । परमात्मेनि ॥ ज्ञाने.१२.११८ ॥ उणयापुरेयाचें कांहीं । उरों नेदीं आपुलिया ठायीं । सजातचि करूनि घेईं । जीवित हें ॥ ज्ञाने.१२.११९ ॥ माळियें जेउतें नेलें । तेउतें निवांतचि गेलें । तया पाणिया ऐसें केलें । होआवें गा ॥ ज्ञाने.१२.१२० ॥ [मदर्थमपि कर्माणि कुर्वन्] म्हणोनि प्रवृत्ति आणि निवृत्ति । इयें बोझीं नेघे मती । अखंड चित्तवृत्ति । माझ्या ठायीं ॥ ज्ञाने.१२.१२१ ॥ येऱ्हवीं तरी सुभटा । उजू कां अव्हांटा । रथ काई खटपटा । करित असे ॥ ज्ञाने.१२.१२२ ॥ आणि जें जें कर्म निपजे । तें थोडें बहु न म्हणिजे । निवांतचि अर्पिजे । माझ्या ठायीं ॥ ज्ञाने.१२.१२३ ॥ [सिद्धिमवाप्स्यसि] ऐसिया मद्भावना । तनुत्यागीं अर्जुना । तूं सायुज्यसदना । माझिया येसी ॥ ज्ञाने.१२.१२४ ॥</p>
<p>अथैतदप्यशक्तोऽसि कर्तुं मद्योगमाश्रितः । सर्वकर्मफलत्यागं ततः कुरु यतात्मवान् ॥ भ.गी.१२.११ ॥</p>
<p>[अथैतदप्यशक्तोसि] ना तरी हेंही तुज । नेदवे कर्म मज । [कर्तुं मद्योगमाश्रितः] तरी गा तूं भज । पांडुकुमारा ॥ ज्ञाने.१२.१२५ ॥ बुद्धीचिये पाठीं पोटीं । कर्माआदि कां शेवटीं । मातें बांधणें किरीटी । दुवाड जरी ॥ ज्ञाने.१२.१२६ ॥ तरि हेंही असो । सांडीं माझा अतिसो । [यतात्मवान्] परि संयतिसीं वसो । बुद्धी तुझी ॥ ज्ञाने.१२.१२७ ॥ [ततः] आणि जेणें जेणें वेळे । [सर्वकर्मफलत्यागं कुरु] घडती कर्में सकळें । तयांचीं तियें फळें । त्यजित जाय ॥ ज्ञाने.१२.१२८ ॥ वृक्ष कां वेली । लोटती फळें आलीं । [अयं भावः] तैसीं सांडीं निपजलीं । कर्में सिद्धें ॥ ज्ञाने.१२.१२९ ॥ परि मातें मनीं धरावें । कां मजउद्देशें करावें । हें कांहीं नको आघवें । जाऊं दे शून्यीं ॥ ज्ञाने.१२.१३० ॥ खडकी जैसें वर्षलें । कां आगीमाजि पेरिलें । कर्म मानीं देखिलें । स्वप्न जैसें ॥ ज्ञाने.१२.१३१ ॥ अगा आत्मजेच्या विषीं । जीव जैसा निरभिलाषी । तैसा कर्मीं अशेषीं । निष्काम होईं ॥ ज्ञाने.१२.१३२ ॥ वह्नीची ज्वाळा जैसी । वायां जाय आकाशीं । क्रिया जिरों दे तैसी । शून्यामाजी ॥ ज्ञाने.१२.१३३ ॥ अर्जुना हा फलत्याग । आवडे कीर असलग । परि योगांमाजि योग । धुरेचा हा ॥ ज्ञाने.१२.१३४ ॥ येणें फलत्यागें सांडे । तें तें कर्म न विरूढे । एकचि वेळु झाडें । वांझें जैसीं ॥ ज्ञाने.१२.१३५ ॥ तैसें येणेंचि शरीरें । शरीरा येणें सरे । किंबहुना येरझारें । चिरा पडे ॥ ज्ञाने.१२.१३६ ॥ [‘अथ चित्तं’ इत्यादि श्लोकचतुष्टयभावार्थः] पैं अभ्यासाचिया पाउटीं । ठाकिजे ज्ञान किरीटी । ज्ञानें येइजे भेटी । ध्यानाचिये ॥ ज्ञाने.१२.१३७ ॥ मग ध्यानासि खेंव । देती आघवेचि भाव । तेव्हां कर्मजात सर्व । दूरी ठाके ॥ ज्ञाने.१२.१३८ ॥ कर्म जेथ दुरावे । तेथ फलत्याग संभवे । त्यागास्तव आंगवे । शांति सगळी ॥ ज्ञाने.१२.१३९ ॥ म्हणोनि यावया शांति । हाचि क्रम सुभद्रापती । अभ्यासचि प्रस्तुतीं । करणें एथ ॥ ज्ञाने.१२.१४० ॥</p>
<p>श्रेयो हि ज्ञानमभ्यासाज्ज्ञानाद्ध्यानं विशिष्यते । ध्यानात्कर्मफलत्यागस्त्यागाच्छान्तिरनन्तरम् ॥ भ.गी.१२.१२ ॥</p>
<p>[श्रेय इति] अभ्यासाहूनि गहन । पार्था मग ज्ञान । ज्ञानापासोनि ध्यान । विशेषिजे ॥ ज्ञाने.१२.१४१ ॥ [ध्यानादिति] मग कर्मफलत्याग । तो ध्यानापासोनि चांग । त्यागाहूनि भोग । शांतिसुखाचा ॥ ज्ञाने.१२.१४२ ॥ ऐसिया यया वाटा । इहींचि पेणीं सुभटा । शांतीचा माजिवटा । ठाकिला जेणें ॥ ज्ञाने.१२.१४३ ॥ [अथ शान्तलक्षणं यावदध्यायसमाप्ति]-</p>
<p>अद्वेष्टा सर्वभूतानां मैत्रः करुण एव च । निर्ममो निरहङ्कारः समदुःखसुखः क्षमी ॥ भ.गी.१२.१३ ॥</p>
<p>[अद्वेष्टा सर्वभूतानां] तो सर्व भूतांच्या ठायीं । द्वेषातें नेणेचि कहीं । आपपर नाहीं । चैतन्या जैसा ॥ ज्ञाने.१२.१४४ ॥ उत्तमातें धरिजे । अधमातें अव्हेरिजे । हें कांहींचि नेणिजे । वसुधा जेवीं ॥ ज्ञाने.१२.१४५ ॥ [मैत्रः] कां रायाचें देह चाळूं । रंका परौतें गाळूं । हें न म्हणेचि कृपाळू । प्राण पैं गा ॥ ज्ञाने.१२.१४६ ॥ [करुण एव च] गाईची तृषा हरूं । व्याघ्रा विष होऊनि मारूं । ऐसें नेणेचि कां करूं । तोय जैसें ॥ ज्ञाने.१२.१४७ ॥ तैसी आघवियांची भूतमात्रीं । एकपणें जया मैत्री । कृपेसि धात्री । आपण जो ॥ ज्ञाने.१२.१४८ ॥ [निर्मम इति] आणि मी हे भाष नेणे । माझें कांहींचि न म्हणे । सुख दुःख जाणणें । नाहीं जया ॥ ज्ञाने.१२.१४९ ॥ तेवींचि क्षमेलागीं । पृथ्वीसि पवाड आंगीं । संतोषा उत्संगीं । दिधलें घर ॥ ज्ञाने.१२.१५० ॥</p>
<p>सन्तुष्टः सततं योगी यतात्मा दृढनिश्चयः । मय्यर्पितमनोबुद्धिर्यो मद्भक्तः स मे प्रियः ॥ भ.गी.१२.१४ ॥</p>
<p>[सन्तुष्टः सततं] वार्षियेवीण सागर । जैसा जळें निर्भर । तैसा निरुपचार । संतोषी जो ॥ ज्ञाने.१२.१५१ ॥ [यतात्मा दृढनिश्चयः] वाहूनि आपली आण । धरी जो अंतःकरण । निश्चया साचपण । जयाचेनि ॥ ज्ञाने.१२.१५२ ॥ [योगी] जीव परमात्मा दोनी । बैसले एकासनीं । जयाचिया हृदयभुवनीं । विराजती ॥ ज्ञाने.१२.१५३ ॥ ऐसा योगसमृद्धि । होऊनि जो निरवधि । [मय्यर्पितमनोबुद्धिः] अर्पी मनोबुद्धि । माझ्या ठायीं ॥ ज्ञाने.१२.१५४ ॥ आंत बाहेरि योग । निर्वाळलेयाही चांग । तरि माझा अनुराग । सप्रेम जया ॥ ज्ञाने.१२.१५५ ॥ [यो मद्भक्तः स मे प्रियः] अर्जुना तो भक्त । तोचि योगी तोचि मुक्त । तो वळभा मी कांत । ऐसा पढिये ॥ ज्ञाने.१२.१५६ ॥ हें ना तो आवडे । मज जीवाचेनि पाडें । हेंही एथ थोकडें । रूप करणें ॥ ज्ञाने.१२.१५७ ॥ तरी पढियंतयाची कहाणी । हे भुलीची भारणी । इयें तंव न बोलणीं । परी बोलवी श्रद्धा ॥ ज्ञाने.१२.१५८ ॥ म्हणोनि गा आम्हां । वेगा आली उपमा । येऱ्हवीं काय प्रेमा । अनुवाद असे ॥ ज्ञाने.१२.१५९ ॥ आतां असो हें किरीटी । पैं प्रियाचिया गोष्टी । दुणा थांव उठी । आवडी गा ॥ ज्ञाने.१२.१६० ॥ तयाही वरी विपायें । प्रेमळ संवादिया होये । तिये गोडीसि आहे । कांटाळें मग ॥ ज्ञाने.१२.१६१ ॥ म्हणोनि गा पांडुसुता । तूंचि प्रिय आणि तूंचि श्रोता । वरि प्रियाची वार्ता । प्रसंगें आली ॥ ज्ञाने.१२.१६२ ॥ [चूर्णिका] तरी आतां बोलों । भले या सुखा मीनलों । ऐसें म्हणतखेंवीं डोलों । लागला देवो ॥ ज्ञाने.१२.१६३ ॥ मग म्हणे जाण । तया भक्ताचें लक्षण । जया मी अंतःकरण । बैसों घालीं ॥ ज्ञाने.१२.१६४ ॥</p>
<p>यस्मान्नोद्विजते लोको लोकान्नोद्विजते च यः । हर्षामर्षभयोद्वेगैर्मुक्तो यः स च मे प्रियः ॥ भ.गी.१२.१५ ॥</p>
<p>[यस्मादिति] तरि सिंधूचेनि माजें । जळचरां भय नुपजे । आणि जळचरीं नुबजे । समुद्र जैसा ॥ ज्ञाने.१२.१६५ ॥ तेविं उन्मत्तें जगें । जयासि खंती न लगे । आणि जयाचेनि आंगें । न शिणे लोक ॥ ज्ञाने.१२.१६६ ॥ [हर्षामर्षेति] किंबहुना पांडवा । शरीर जैसें अवयवां । तैसा नुबगे जीवां । जीवपणें जो ॥ ज्ञाने.१२.१६७ ॥ जगचि देह जाहालें । म्हणोनि प्रियाप्रिय गेलें । हर्षामर्ष ठेले । दुजेनविण ॥ ज्ञाने.१२.१६८ ॥ ऐसा द्वंद्वनिर्मुक्त । भयोद्वेगरहित । याहीवरी भक्त । माझ्या ठायीं ॥ ज्ञाने.१२.१६९ ॥ तरि तयाचा गा मज मोहो । काय सांगों तो पढियावो । हें असो जिवीं जीवो । माझेनि तो ॥ ज्ञाने.१२.१७० ॥ [चूर्णिका] जो निजानंदें धाला । परिणाम आयुष्या आला । पूर्णते जाहाला । वल्लभ जो ॥ ज्ञाने.१२.१७१ ॥</p>
<p>अनपेक्षः शुचिर्दक्ष उदासीनो गतव्यथः । सर्वारम्भपरित्यागी यो मद्भक्तः स मे प्रियः ॥ भ.गी.१२.१६ ॥</p>
<p>[अनपेक्षः] तयाचिया ठायीं पांडवा । अपेक्षे नाहीं रिगावा । सुखासि चढावा । जयाचें असणें ॥ ज्ञाने.१२.१७२ ॥ [शुचिः] मोक्ष देऊनि उदार । काशी होय कीर । परि वेंचणें लागे शरीर । तिये गांवीं ॥ ज्ञाने.१२.१७३ ॥ हिमवंत दोष खाये । परि जीविताची हानी होये । तैसें शुचित्व नोहे । सज्जनाचें ॥ ज्ञाने.१२.१७४ ॥ शुचित्वें शुचि गंगा होये । आणि पाप तापही जाये । परि तेथें आहे । बुडणें एक ॥ ज्ञाने.१२.१७५ ॥ खोलिये पार नेणिजे । तरी भक्ती न बुडिजे । रोकडाचि लाहिजे । न मरतां मोक्ष ॥ ज्ञाने.१२.१७६ ॥ संताचेनि अंगलगें । पापातें जिणणें गंगे । तेणें संतसंगें । शुचित्व कैसें ॥ ज्ञाने.१२.१७७ ॥ म्हणोनि असो जो ऐसा । शुचित्वें तीर्थां कुवासा । जेणें उल्लंघविले दिशां । मनोमळ ॥ ज्ञाने.१२.१७८ ॥ [दक्षः] आंत बाहेरि चोखाळ । सूर्य तैसा निर्मळ । आणि तत्त्वार्थींचा पायाळ । देखणा जो ॥ ज्ञाने.१२.१७९ ॥ [उदासीनः] व्यापक आणि उदास । जैसें कां आकाश । तैसें जयाचें मानस । सर्वत्र गा ॥ ज्ञाने.१२.१८० ॥ [गतव्यथः] संसारव्यथे फिटला । जो नैराश्यें विनटला । व्याधाहातोनि सुटला । विहंगम जैसा ॥ ज्ञाने.१२.१८१ ॥ तैसा सतत जो सुखें । कोणीही टवंच न देखे । नेणिजे गतायुषें । लज्जा जेवीं ॥ ज्ञाने.१२.१८२ ॥ [सर्वारम्भपरित्यागी] आणि कर्मारंभालागीं । जया अहंकृती नाही आंगीं । जैसें निरिधन आगी । विझोनि जाय ॥ ज्ञाने.१२.१८३ ॥ तैसा उपशमचि भागा । जयासि आला पैं गा । जो मोक्षाचिया आंगा । लिहिला असे ॥ ज्ञाने.१२.१८४ ॥ [मद्भक्तः] अर्जुना हा ठाववरी । जो सोहंभाव सरोभरी । तो द्वैताच्या पैलतीरीं । निगों सरला ॥ ज्ञाने.१२.१८५ ॥ की भक्तिसुखालागीं । आपणपेंचि दोहीं भागीं । वांटूनियां आंगीं । सेवकै बाणे ॥ ज्ञाने.१२.१८६ ॥ येरा नाम मी ठेवी । मग भजती वोज बरवी । न भजतया दावी । योगिया जो ॥ ज्ञाने.१२.१८७ ॥ [स मे प्रियः] तयाचें आम्हां व्यसन । आमुचें तो निजध्यान । किंबहुना समाधान । तो मिळे तैं ॥ ज्ञाने.१२.१८८ ॥ तयालागीं मज रूपा येणें । तयाचेनि मज एथें असणें । तया लोण कीजे जीवें प्राणें । ऐसा पढिये ॥ ज्ञाने.१२.१८९ ॥</p>
<p>यो न हृष्यति न द्वेष्टि न शोचति न काङ्क्षति । शुभाशुभपरित्यागी भक्तिमान्यः स मे प्रियः ॥ भ.गी.१२.१७ ॥</p>
<p>[यो न हृष्यति] जो आत्मलाभासारिखें । गोमटें कांहींच न देखे । म्हणोनि भोगविशेखें । हरिखेना जो ॥ ज्ञाने.१२.१९० ॥ [न द्वेष्टि] आपणचि विश्व जाहाला । तरि भेदभाव सहजचि गेला । म्हणोनि द्वेष ठेला । जया पुरुषा ॥ ज्ञाने.१२.१९१ ॥ [न शोचति] पैं आपुलें जें साचें । तें कल्पांतींही न वचे । हें जाणोनि गताचें । न शोची जो ॥ ज्ञाने.१२.१९२ ॥ [न काङ्क्षति] आणि जयापरौतें कांहीं नाहीं । तें आपणपेंचि आपल्या ठायीं । जाहाला यालागीं जो कांहीं । आकांक्षी ना ॥ ज्ञाने.१२.१९३ ॥ [शुभाशुभपरित्यागी] वोखटें कां गोमटें । हें कांहींचि तया नुमटे । रात्रि दिवस न घटे । सूर्यासि जेवीं ॥ ज्ञाने.१२.१९४ ॥ [भक्तिमान्] ऐसा बोधचि केवळ । जो होऊनि असे निष्कळ । त्याहीवरी भजनशीळ । माझ्या ठायीं ॥ ज्ञाने.१२.१९५ ॥ [यः स मे प्रियः] तरि तयाऐसें दुसरें । आम्हां पढियंतें सोयरें । नाहीं गा साचोकारें । तुझी आण ॥ ज्ञाने.१२.१९६ ॥</p>
<p>समः शत्रौ च मित्रे च तथा मानापमानयोः । शीतोष्णसुखदुःखेषु समः सङ्गविवर्जितः ॥ भ.गी.१२.१८ ॥</p>
<p>[समः शत्रौच मित्रे च] पार्था जयाचिया ठायीं । वैषम्याची वार्ता नाहीं । रिपुमित्रां दोहीं । सरिसा पाडु ॥ ज्ञाने.१२.१९७ ॥ कां घरिचियां उजियेड करावा । पारिकियां आंधार पाडावा । हें नेणेचि गा पांडवा । दीप जैसा ॥ ज्ञाने.१२.१९८ ॥ जो खांडावया घाव घाली । कां लावणी जयानें केली । दोघां एकचि सांउली । वृक्ष दे जैसा ॥ ज्ञाने.१२.१९९ ॥ ना तरी इक्षुदंडु । पाळितया गोडु । गाळितया कडु । नोहेचि जेवीं ॥ ज्ञाने.१२.२०० ॥ अरिमित्रीं तैसा । अर्जुना जया भाव ऐसा । [तथा मानापमानयोः] मानापमानीं सरिसा । होत जाय ॥ ज्ञाने.१२.२०१ ॥ [शीतोष्णसुखदुःखेषु समः] तिहीं ऋतूं समान । जैसें कां गगन । तैसा एकचि मान । शीतोष्णीं जया ॥ ज्ञाने.१२.२०२ ॥ दक्षिण उत्तर मारुता । मेरु जैसा पांडुसुता । तैसा सुखदुःखप्राप्तां । मध्यस्थ जो ॥ ज्ञाने.१२.२०३ ॥ माधुर्यें चंद्रिका । सरिसी राया रंका । तैसा जो सकळिकां । भूतां सम ॥ ज्ञाने.१२.२०४ ॥ आघविया जगा एक । सेव्य जैसे उदक । तैसें तयातें तिन्ही लोक । कांक्षिती गा ॥ ज्ञाने.१२.२०५ ॥ [सङ्गविवर्जितः] जो सबाह्य संग । सांडोनियां लाग । एकाकी असे आंग । आंगीं सूनी ॥ ज्ञाने.१२.२०६ ॥</p>
<p>तुल्यनिन्दास्तुतिर्मौनी सन्तुष्टो येन केनचित् । अनिकेतः स्थिरमतिर्भक्तिमान्मे प्रियो नरः ॥ भ.गी.१२.१९ ॥</p>
<p>[तुल्यनिन्दास्तुतिः] जो निंदेतें नेघे । स्तुती न श्लाघे । आकाशा न लगे । लेप जैसा ॥ ज्ञाने.१२.२०७ ॥ तैसें निंदे आणि स्तुती । मान करूनि एके पंक्ति । विचरे प्राणवृत्ती । जनीं वनीं ॥ ज्ञाने.१२.२०८ ॥ [मौनी] साच लटिकें दोन्हीं । न बोले जाहला मौनी । जो भोगितां उन्मनी । आरायेना ॥ ज्ञाने.१२.२०९ ॥ [सन्तुष्टो येन केनचित्] जो यथालाभें संतोखे । अलाभें न पारुखे । पाउसेंवीण न सुके । समुद्र जैसा ॥ ज्ञाने.१२.२१० ॥ [अनिकेतः] आणि वायूसि एके ठायीं । बिढार जैसें नाहीं । तैसा न धरीच कहीं । आश्रय जो ॥ ज्ञाने.१२.२११ ॥ [स्थिरमतिः] आघवाचि आकाशस्थिति । जेविं वायूसि नित्य वस्ती । तेविं जगचि विश्रांति- । स्थान जया ॥ ज्ञाने.१२.२१२ ॥ हें विश्वचि माझें घर । ऐसी मती जयाची स्थिर । किंबहुना चराचर । आपण जाहाला ॥ ज्ञाने.१२.२१३ ॥ [भक्तिमान्मे प्रियो नरः] मग यावरीही पार्था । माझ्या भजनीं आस्था । तरि तयातें मी माथां । मुकुट करीं ॥ ज्ञाने.१२.२१४ ॥ उत्तमासि मस्तक । खालविजे हें काय कौतुक । परि मान करिती तीन्ही लोक । पायवणिया ॥ ज्ञाने.१२.२१५ ॥ तरि श्रद्धावस्तूसी आदरु । करितां जाणिजे प्रकारु । जरी होय श्रीगुरु । सदाशिव ॥ ज्ञाने.१२.२१६ ॥ परी हें असो आतां । महेशातें वानितां । आत्मस्तुती होतां । संचार असे ॥ ज्ञाने.१२.२१७ ॥ ययालागीं हें नोहे । म्हणितलें रमानाथें । अर्जुना मी वाहें । शिरीं तयातें ॥ ज्ञाने.१२.२१८ ॥ जे पुरुषार्थसिद्धी चौथी । घेऊनि आपुलिया हातीं । रिगाला भक्तिपंथीं । जगा देत ॥ ज्ञाने.१२.२१९ ॥ कैवल्याचा अधिकारी । मोक्षाची सोडी बांधी करी । की जलाचिये परी । तळवट घे ॥ ज्ञाने.१२.२२० ॥ म्हणो गा नमस्कारूं । तयातें आम्ही माथां मुकुट करूं । तयाची टांच धरूं । हृदयीं आम्ही ॥ ज्ञाने.१२.२२१ ॥ तयाचिया गुणांचीं लेणीं । लेववूं आपुलिये वाणीं । तयाची कीर्ती श्रवणीं । आम्ही लेऊं ॥ ज्ञाने.१२.२२२ ॥ तो पाहावा हे डोहळे । म्हणोनि अचक्षूसी मज डोळे । हातींचेनि लीलाकमळें । पूजूं तयातें ॥ ज्ञाने.१२.२२३ ॥ दोंवरी दोनी । भुजा आलों घेउनी । आलिंगावयालागुनी । तयाचें आंग ॥ ज्ञाने.१२.२२४ ॥ तया संगाचेनि सुरवाडें । मज विदेहा देह धरणें घडे । किंबहुना आवडे । निरुपम ॥ ज्ञाने.१२.२२५ ॥ तेणेंसीं आम्हां मैत्र । एथ कायसें विचित्र । परि तयाचें चरित्र । ऐकती जे ॥ ज्ञाने.१२.२२६ ॥ तेही प्राणापरौते । आवडती हें निरुतें । जे भक्तचरित्रातें । प्रशंसिती ॥ ज्ञाने.१२.२२७ ॥ जो हा अर्जुना साद्यंत । सांगितला प्रस्तुत । भक्तियोग समस्त । योगरूप ॥ ज्ञाने.१२.२२८ ॥ जे मी प्रीति करीं । कां मनीं शिरसा धरीं । येवढी थोरी । जया स्थितिये ॥ ज्ञाने.१२.२२९ ॥</p>
<p>ये तु धर्म्यामृतमिदं यथोक्तं पर्युपासते । श्रद्दधाना मत्परमा भक्तास्तेऽतीव मे प्रियाः ॥ भ.गी.१२.२० ॥ ॐ तत्सदिति श्रीमद्भगवद्गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे भक्तियोगो नाम द्वादशोऽध्यायः ॥ भ.गी.१२.पुष्पिका ॥</p>
<p>[ये तु धर्म्यामृतमिदं] ते हे गोष्टी रम्य । अमृतधारा धर्म्य । करिती प्रतीतिगम्य । आइकोनि जे ॥ ज्ञाने.१२.२३० ॥ [श्रद्दधानाः] तैसीचि श्रद्धेचेनि आदरें । जयाचे ठायीं विस्तरे । जीवीं जयां थारे । जे अनुष्ठिती ॥ ज्ञाने.१२.२३१ ॥ [यथोक्तं पर्युपासते] परि निरूपिली जैसी । तैसीच स्थिति मानसीं । मग सुक्षेत्रीं जैसी । पेरणी जाहाली ॥ ज्ञाने.१२.२३२ ॥ [मत्परमाः] परि मातें परम करूनि । इये अर्थीं प्रेम धरूनि । हें सर्वस्व मानूनि । घेती जे पैं ॥ ज्ञाने.१२.२३३ ॥ [भक्तास्ते] पार्था गा जगीं । तेंचि भक्त तेचि योगी । उत्कंठा तयांलागीं । अखंड मज ॥ ज्ञाने.१२.२३४ ॥ ते तीर्थ ते क्षेत्र । जगीं तेचि पवित्र । भक्तिकथेसि मैत्र । जयां पुरुषां ॥ ज्ञाने.१२.२३५ ॥ [अतीव मे प्रियाः] आम्ही तयांचें करूं ध्यान । ते आमुचें देवतार्चन । तेवांचूनि आन । गोमटें न मनूं ॥ ज्ञाने.१२.२३६ ॥ तयांचें आम्हां व्यसन । ते आमुचे निधिनिधान । किंबहुना समाधान । ते मिळती तैं ॥ ज्ञाने.१२.२३७ ॥ पैं प्रेमळांची वार्ता । जे अनुवादती पांडुसुता । ते मानूं परम देवता । आपुली आम्ही ॥ ज्ञाने.१२.२३८ ॥ ऐसें निजजनानंदें । तेणें जगदादिकंदें । बोलिलें मुकुंदें । संजयो म्हणे ॥ ज्ञाने.१२.२३९ ॥ राया जो निर्मळु । निष्कलंक लोककृपाळु । शरणागतां स्नेहाळु । शरण्य जो ॥ ज्ञाने.१२.२४० ॥ पैं सुरसहायशीळ । लोकलालनलीळ । प्रणतप्रतिपाळ । खेळ जयाचा ॥ ज्ञाने.१२.२४१ ॥ जो धर्मकीर्ति धवळ । अगाधदातृत्वें सरळ । अतुळ बळें प्रबळ । बळिबंधन ॥ ज्ञाने.१२.२४२ ॥ जो भक्तजनवत्सळ । प्रेमळजनप्रांजळ । सत्यसेतु सकळ । कलानिधि ॥ ज्ञाने.१२.२४३ ॥ तो श्रीकृष्ण वैकुंठींचा । चक्रवर्ती निजांचा । सांगे येरू दैवाचा । आइकत असे ॥ ज्ञाने.१२.२४४ ॥ आतां ययावरी । निरूपिती परी । संजय म्हणे अवधारीं । धृतराष्ट्रातें ॥ ज्ञाने.१२.२४५ ॥ तेचि रसाळ कथा । मऱ्हाटिया प्रतिपथा । आणिजेल आतां । अवधारिजो ॥ ज्ञाने.१२.२४६ ॥ ज्ञानदेव म्हणे तुम्ही । संत वोळगावेति आम्हीं । हें पढविलें स्वामी । निवृत्तिदेवें ॥ ज्ञाने.१२.२४७ ॥</p>
<p>इति श्रीज्ञानदेवविरचितायां भावार्थदीपिकायां द्वादशोऽध्यायः ॥ १२ ॥ श्लोक २०, ओव्या २४७.</p>
</section>
</body>
</html>
